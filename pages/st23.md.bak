---
layout: page
title: 23
---


[<-indietro](st22.html) [avanti ->](st24.html)

--------------------------------

#### Paolo davanti al tribunale ebraico

<sup>1-5</sup> Guardandoli dritti in faccia, Paolo disse: "Fratelli, per
quello che ho fatto fino a oggi, davanti a Dio, ho la coscienza pulita."
Sentendolo, il Sacerdote Capo Ananìa andò in bestia. Ordinò a quelli che
gli stavano vicino di tirargli uno schiaffo. Paolo non riuscì a
trattenersi: "Dio deve colpire te, falso come una iena! Dovresti
giudicarmi secondo le regole di Mosé, e contro quelle stesse regole,
ordini di picchiarmi?" E gli altri a Paolo: "Come ti permetti di
insultare il Sacerdote Capo scelto da Dio?" Paolo si scusò: "Fratelli,
non avevo capito che fosse il Sacerdote Capo. Conosco bene la Bibbia:
*Non offendere i capi della tua nazione.*"

<sup>6-10</sup> Paolo si guardò intorno ed ebbe un'idea: vedendo che in
tribunale c'erano due fazioni opposte, i Sadducei e i Farisei, gridò:
"Fratelli, io sono un Fariseo, come tutti i miei antenati! E oggi devo
subire questo processo, perché credo che i morti risorgono!" Appena finì
la frase, Farisei e Sadducei cominciarono a litigare. Infatti i Sadducei
dicono che non c'è risurrezione, e non ci sono angeli o spiriti, mentre
i Farisei credono a tutte queste cose. Si scatenò il caos! Alcuni
professori del partito dei Farisei saltarono su per difendere Paolo.
"Secondo noi non ha fatto niente di male!" gridarono. "E se per davvero
uno spirito o un angelo gli avesse parlato?" La confusione era tale che
l'ufficiale capo, per paura che linciassero Paolo, ordinò ai soldati di
scendere nel tribunale per prenderlo con la forza, e di riportarlo in
caserma.

<sup>11</sup> Quella notte, Gesù apparve a Paolo dicendo: "Paolo, non
avere paura! Come hai parlato di me davanti a questa gente di
Gerusalemme, dovrai farlo anche a Roma."

#### Un complotto contro Paolo

<sup>12-15</sup> La mattina dopo, una quarantina di Ebrei si ritrovarono
e giurarono di non mangiare né bere, finché non avessero ucciso Paolo.
Poi andarono dai capi sacerdoti e li informarono del patto: "Noi abbiamo
giurato davanti a Dio di non mangiare e di non bere, finché Paolo non
muore. Voi, d'accordo col tribunale ebraico, andate a chiedere
all'ufficiale capo di riportarlo qui", dissero. "Fate capire che volete
indagare meglio il suo caso; e noi, nel tragitto, lo faremo fuori."

<sup>16-18</sup> Ma il nipote di Paolo venne a sapere del complotto,
corse alla fortezza e gli riferì tutto. Paolo chiamò uno dei
sottufficiali e disse: "Porta questo ragazzo dal comandante. Ha qualcosa
di importante da dirgli!" Il sottufficiale prese il ragazzo e lo portò
dall'ufficiale capo. "Quel prigioniero, Paolo", spiegò, "mi ha fatto
chiamare e mi ha chiesto di portarti questo ragazzo, che ha qualcosa da
dirti." <sup>19-23</sup> L'ufficiale capo prese il ragazzo per mano e,
in disparte, gli chiese: "Cos'hai da raccontarmi?" "Domani", spiegò il
ragazzo, "gli Ebrei ti chiederanno di portare Paolo davanti al loro
tribunale, con la scusa di andare avanti nelle indagini. Ma tu non
crederci, perché più di quaranta di loro stanno organizzando un agguato
e hanno giurato di non mangiare né bere, finché non l'avranno ucciso.
Sono tutti pronti e non aspettano altro che il tuo consenso!" "Vai
tranquillo e non dire a nessuno che me l'hai raccontato!", si raccomandò
l'ufficiale, accompagnando il ragazzo all'uscita. Poi chiamò due
sottufficiali: "Tenete pronti duecento soldati, duecento lancieri e
settanta cavalieri", ordinò, "partirete per Cesarèa stasera alle nove!
Preparate un cavallo per Paolo, in modo da trasferirlo in sicurezza dal
Governatore Felice."

<sup>24-30</sup> Infine, scrisse una lettera per il Governatore:  
//Eccellentissimo Governatore Felice,  
questo signore che Vi mando era stato preso dagli Ebrei e stavano per
ucciderlo. Ma io sono intervenuto per soccorrerlo con dei soldati,
perché ho saputo che era cittadino romano. Poi, per capire di cosa
l'accusavano, l'ho portato davanti al loro tribunale.  
Ben presto ho scoperto che l'accusa riguardava certe questioni della
loro religione: di sicuro niente che meritasse la morte o la prigione.
Successivamente, quando mi è stato riferito che avevano organizzato un
agguato per ucciderlo, ho deciso di mandarlo da Voi. Ho ordinato ai suoi
accusatori di rivolgersi a Vostra Eccellenza per presentare la loro
causa.  
Rispettosi Saluti,  
Claudio Lisia//

<sup>31-32</sup> Così quella notte, come da ordini ricevuti, i soldati
scortarono Paolo fino ad Antipàtride. Il mattino dopo, lasciarono Paolo
con i cavalieri che lo avrebbero scortato fino a Cesarèa e i soldati
tornarono alla caserma.

<sup>33-35</sup> Quando arrivarono a Cesarèa, i cavalieri consegnarono
la lettera al Governatore e gli presentarono Paolo. Lui lesse la
lettera, e chiese a Paolo la sua regione di origine. "Dalla
Cilicia[^1]", rispose Paolo. "Quando arriveranno i tuoi accusatori,
parleremo del tuo caso." disse il Governatore. E ordinò di rinchiuderlo
nella prigione della reggia di Erode.

[^1]: a sud-est della Turchia


--------------------------------

[<-indietro](st22.html) [avanti ->](st24.html)
