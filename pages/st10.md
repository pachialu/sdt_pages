---
layout: page
title: 10
---

[<-indietro](st09.html) [avanti ->](st11.html)

--------------------------------

#### Cornelio e l'angelo

<sup>1-2</sup> A Cesarèa viveva Cornelio, un ufficiale dell'esercito
romano che comandava una compagnia chiamata 'Italica'. Era una persona
rispettosa di Dio e della religione ebraica, con tutta la sua famiglia.
Spesso aiutava i poveri e pregava ogni giorno.

<sup>3-6</sup> Un giorno, verso le tre del pomeriggio, Cornelio ebbe una
visione: vide chiaramente un angelo di Dio venirgli incontro.
"Cornelio!" lo chiamò l'angelo. "Capo, mi dica!" disse lui fissandolo
spaventato. L'angelo rispose: "Le tue preghiere e la tua generosità sono
state notate da Dio! Ora manda qualcuno a Giaffa a chiamare un signore
di nome Simon Pietro. È ospite a casa di un certo Simone, conciatore di
pelli, che vive in riva al mare." <sup>7-8</sup> Appena l'angelo se ne
andò, Cornelio chiamò due domestici e un soldato al suo servizio che
credeva in Dio, raccontò tutta la storia, e li mandò a Giaffa.

<sup>9-12</sup> Il giorno dopo, mentre gli uomini di Cornelio erano in
viaggio e si avvicinavano alla città, Pietro salì sul terrazzo di casa
per pregare. Era mezzogiorno e aveva fame. Mentre gli altri preparavano
il pranzo, Pietro fu rapito in estasi. Vide una apertura in cielo, da
cui era calato verso terra una specie di grande lenzuolo, tenuto dai
quattro angoli. Dentro c'erano tanti animali, rettili e uccelli vietati
agli ebrei come cibo. <sup>13-15</sup> Una voce gli disse: "Pietro,
àlzati, ammazza e mangia tutto quello che vuoi!" "Ma neanche per sogno!"
rispose Pietro, "In tutta la mia vita non ho mai mangiato questi animali
vietati dalle regole di Mosè." La voce parlò di nuovo: "Non chiamare
impuro quello che Dio ha dichiarato puro!" <sup>16-18</sup> La visione
si ripeté per tre volte. Poi il lenzuolo fu ritirato di nuovo in cielo.
Pietro era molto perplesso. Cosa voleva dire quella visione? Proprio
allora gli uomini di Cornelio, che avevano trovato la casa di Simone, si
presentarono alla porta e domandarono se era ospite lì un certo Simon
Pietro.

<sup>19-23</sup> Pietro stava ancora ripensando alla visione, quando
Spirito di Dio gli disse: "Ci sono tre signori che ti cercano. Scendi e
vai con loro. Non farti problemi, perché li ho mandati io da te." Così
Pietro scese incontro a loro: "Sono io, quello che cercate", disse. "A
cosa dobbiamo la vostra visita?" I tre gli parlarono dell'ufficiale
romano Cornelio, uomo buono, rispettoso di Dio e ben visto dagli ebrei.
"Un angelo di Dio gli ha ordinato di chiederti di venire a casa sua",
aggiunsero, "per ascoltare il messaggio che hai per lui." Allora Pietro
li fece entrare e li ospitò.

#### Pietro e Cornelio

<sup>23-24</sup> Il giorno dopo, accompagnato da alcuni credenti di
Giaffa, Pietro si mise in viaggio con gli uomini di Cornelio. Dopo un
giorno arrivarono a Cesarèa. Cornelio li aspettava emozionatissimo e
aveva riunito a casa sua parenti e amici stretti. <sup>25-27</sup>
Quando Pietro entrò in casa, Cornelio gli andò incontro e si sdraiò ai
suoi piedi, in adorazione. Ma Pietro lo rialzò dicendo: "Àlzati, io non
sono un dio, sono un uomo, proprio come te!" Così scambiarono due
chiacchiere, poi entrarono insieme dove erano riuniti gli altri.

<sup>28-29</sup> Pietro disse: "Voi sapete bene che secondo le nostre
regole un ebreo non deve avere relazioni con uno straniero, e neanche
entrare a casa sua. Ma Dio mi ha insegnato a non considerare nessuno
impuro o profano. Perciò, quando mi avete chiamato, sono venuto senza
fare storie. Ora, potreste spiegarmi il motivo di questo invito?"
<sup>30-33</sup> "Quattro giorni fa stavo pregando, come faccio di
solito a quest'ora del pomeriggio", spiegò Cornelio, "quando
improvvisamente mi è apparso davanti un signore con un vestito
abbagliante. Mi ha detto: 'Cornelio, Dio ha sentito le tue preghiere e
ha notato la tua generosità verso i poveri! Manda qualcuno a Giaffa a
chiamare Simon Pietro, ospite a casa di Simone, conciatore di pelli, giù
sulla spiaggia. Così ti ho mandato a chiamare subito, e tu sei stato
gentile a rispondere! Ed ora eccoci qui, alla presenza di Dio, per
ascoltare tutto quello che il Capo ti ha ordinato di dirci."

<sup>34-35</sup> Pietro rispose: "Devo riconoscere che Dio non fa
distinzioni. Non guarda solo gli ebrei, anzi, è ben disposto verso tutti
quelli che si affidano a lui e seguono le sue indicazioni, senza badare
a che popolo appartengono. <sup>36-38</sup> Avrete sicuramente sentito
parlare della Buona Notizia per gli ebrei, e cioè che possiamo fare pace
con Dio per mezzo di Gesù, il Protagonista, che è il Padrone del mondo
che ha creato. Questa notizia si è diffusa per tutta la Giudea,
cominciando dalla Galilea, dopo la chiamata al battesimo di Giovanni il
Battezzatore. Sicuramente saprete anche che Gesù di Nazaret fu scelto da
Dio e riempito di Spirito e della sua potenza, e che andava in giro
facendo del bene e liberando tutti quelli che erano sotto il potere del
Nemico, perché Dio era con lui.

<sup>39-41</sup> Noi siamo i Testimoni di tutto quello che Gesù ha fatto
in Israele e a Gerusalemme, dove lo hanno ucciso, mettendolo in croce.
Ma Dio lo ha risuscitato al terzo giorno ed ha fatto in modo che
apparisse, non a tutti, ma a noi, i Testimoni che aveva scelto già da
prima, e che hanno mangiato e bevuto con lui dopo la sua risurrezione.
<sup>42-43</sup> Poi Gesù ci ha mandato a predicare dappertutto la Buona
Notizia e a testimoniare che Dio lo ha incaricato come giudice di tutti,
vivi e morti. Tutti i messaggeri di Dio della Bibbia hanno scritto di
Gesù, dicendo che chiunque si affida a lui riceverà il perdono dei
propri errori, per merito di Gesù."

<sup>44-47</sup> Mentre Pietro stava ancora parlando, Spirito di Dio
scese su tutti quelli che ascoltavano. Gli ebrei cristiani venuti con
Pietro rimasero stupiti, vedendo che Spirito era un regalo concesso
anche ai non ebrei. Ma non avevano dubbi, perché li sentivano parlare in
lingue[^1] e lodare Dio.

<sup>47-48</sup> A questo punto Pietro chiese: "E allora, chi ci
impedisce di fare il lavaggio rituale[^2] a queste persone, visto che
hanno ricevuto Spirito come noi?" Così ordinò di battezzarli in acqua a
nome di Gesù, il Protagonista. Poi, Cornelio e gli altri gli chiesero di
rimanere ancora qualche giorno.

[^1]: un fenomeno provocato da Spirito di Dio, vedi capitolo 2

[^2]: il battesimo in acqua

--------------------------------

[<-indietro](st09.html) [avanti ->](st11.html)


