---
layout: page
title: 3
---
[<-indietro](st02.html) [avanti ->](st04.html)

--------------------------------

#### Lo zoppo guarito

<sup>1-3</sup> Un giorno, Pietro e Giovanni andarono al Tempio di
Gerusalemme. Erano le tre del pomeriggio, l'ora della preghiera. Mentre
si avvicinavano, videro un signore, zoppo dalla nascita, che ogni giorno
si faceva portare fino alla porta del Tempio detta 'la Bella', per
chiedere l'elemosina. Mentre Pietro e Giovanni passavano, lo zoppo stese
la mano. <sup>4-6</sup> I due lo guardarono dritto negli occhi, e Pietro
disse: "Guardaci!" Il poveretto li guardò, sperando di ricevere
qualcosa. Pietro invece disse: "Soldi non ne ho, ma quello che ho te lo
do! A nome di Gesù di Nazaret, alzati e cammina!" <sup>7-8</sup> Poi lo
prese per la mano destra e l'aiutò ad alzarsi. In quel momento i piedi e
le caviglie gli si rinforzarono, tanto che riuscì a balzare in piedi con
un salto e a camminare! Poi, camminando, saltando e lodando Dio, entrò
con loro nel Tempio. <sup>9-11</sup> Tutti quanti lo riconoscevano: era
proprio lui, lo zoppo che avevano visto tante volte alla 'Porta Bella';
e quando lo videro camminare e lodare Dio rimasero di stucco.
Meravigliati e sorpresi, corsero tutti al Portico di Salomone[^1], dove
lo zoppo guarito stava aggrappato a Pietro e Giovanni.

#### Discorso di Pietro

<sup>12-15</sup> Pietro allora colse l'occasione per rivolgersi alla
folla: "Signori di Israele", disse, "perché siete così sorpresi? Perché
ci guardate strano, come se fosse per bravura o bontà nostra che questo
signore cammina? Sappiate che è stato il Dio di Abramo, di Isacco, di
Giacobbe e di tutti i nostri antenati a fare questo miracolo per fare
pubblicità al suo servo Gesù. Parlo di quel Gesù, che voi avete
rinnegato e accusato ingiustamente davanti a Pilato, nonostante Pilato
stesso volesse liberarlo. Ma voi lo avete fatto condannare, quest'uomo
consacrato e allineato con Dio, e al suo posto avete chiesto che fosse
liberato un assassino. In questo modo avete ucciso la persona che dà la
vita a tutti, ma Dio lo ha risuscitato! E noi stessi siamo testimoni di
questo fatto, perché, dopo che voi lo avete ucciso, noi lo abbiamo
rivisto vivo!"

<sup>16</sup> "Ed è stato per la fiducia in Gesù che questo signore, che
voi conoscete bene, è guarito! È la fiducia che mettiamo in Gesù che
l'ha guarito perfettamente, davanti a voi tutti!"

<sup>17-20</sup> "Cari fratelli, so bene che sia voi che i vostri capi
avete agito per ignoranza. Ma così, Dio ha fatto avverare le antiche
profezie che anticipavano tutto quello che il Protagonista[^2] doveva
subire. Ora però pentitevi e cambiate vita, in modo che i vostri errori
possano essere cancellati! Allora Dio farà arrivare a voi la sua
consolazione e vi manderà Gesù, il Protagonista che vi aveva destinato."

<sup>21-22</sup> "Per ora Gesù deve rimanere con Dio in Cielo, fino al
giorno in cui tutto sarà restaurato, come Dio stesso ha spiegato,
tramite i suoi messaggeri, fin dai tempi antichi. Per esempio, Mosè
disse: *'Il Dio Supremo farà nascere fra di voi un inviato come me!
Seguite le sue indicazioni in tutto e per tutto. Gli Ebrei che non
daranno retta a questo messaggero saranno cancellati ed esclusi.'*"
<sup>24-26</sup> "Tutti gli inviati che hanno parlato, da Samuele[^3] in
poi, hanno predetto quello che sta succedendo in questi giorni. Voi,
proprio voi, siete gli eredi di questi profeti e del patto che Dio fece
con vostri antenati, quando promise ad Abramo di benedire tutto il mondo
per mezzo degli Ebrei[^4]. Dio ha risuscitato il suo Servo e lo ha
mandato a voi Ebrei prima degli altri, per farvi del bene e dare a
ognuno di voi la possibilità di essere recuperati."

[^1]: una zona del Tempio dove ci si trovava per parlare e fare affari

[^2]: il Messia, Protagonista della storia degli Ebrei, promesso da Dio

[^3]: un messaggero di Dio della Bibbia degli Ebrei

[^4]: vedi Genesi 22:18

--------------------------------

[<-indietro](st02.html) [avanti ->](st04.html)