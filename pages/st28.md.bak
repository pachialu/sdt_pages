---
layout: page
title: 28
---
[<-indietro](st27.html)

--------------------------------

#### A Malta

<sup>1-2</sup> Ben presto scoprimmo di essere naufragati sull'isola di
Malta[^1]. La gente del posto ci accolse con grande ospitalità. Siccome
pioveva e faceva freddo, accesero un falò sulla spiaggia e ci diedero il
benvenuto attorno al fuoco. <sup>3-6</sup> Paolo aveva appena raccolto
una fascina di legna secca per buttarla sul fuoco, quando una vipera,
risvegliata dal calore, saltò fuori e gli si attaccò alla mano. Quando
quelli del posto videro il serpente appeso alla mano, commentarono:
"Guardate! È sicuramente un omicida: anche se è scampato al naufragio,
la giustizia divina lo colpisce!" Ma Paolo scrollò la vipera nel fuoco e
rimase illeso. La gente lo guardava, per vedere se si gonfiava o se
cadeva a terra morto stecchito; ma, dopo aver aspettato un bel po',
visto che non gli succedeva niente, cambiarono idea e cominciarono a
dire che Paolo doveva essere un dio.

<sup>7-10</sup> Il governatore dell'isola, il signor Publio, aveva delle
proprietà in zona. Ci accolse calorosamente e ci ospitò nella sua villa
per tre giorni. Il padre di Publio era ammalato, a letto con la febbre e
la dissenteria. Paolo andò a trovarlo e, dopo aver pregato, appoggiò le
mani su di lui e lo guarì. Quando si seppe in giro, arrivarono altri
malati dell'isola, e anche loro furono guariti. Ci trattarono con grande
onore, e quando fu il momento di ripartire, ci fornirono tutto il
necessario per il viaggio.

#### Si riparte

<sup>11-14</sup> Tre mesi dopo c'imbarcammo di nuovo, questa volta su
una nave di Alessandria d'Egitto, la *Gemelli Divini*[^2], che aveva
passato l'inverno nell'isola. Il primo scalo fu a Siracusa, dove
restammo tre giorni. Da lì, navigando lungo la costa, arrivammo a Reggio
Calabria. Il giorno dopo, si alzò il vento da sud e così, in due giorni,
arrivammo a Pozzuoli, dove trovammo dei cristiani. Questi fratelli ci
invitarono a restare una settimana con loro. Poi partimmo per Roma, via
terra.

<sup>15</sup> I fratelli di Roma sapevano del nostro arrivo e alcuni di
loro fecero 50 o 60 km di viaggio per venirci incontro. Li incontrammo
nelle stazioni di servizio lungo la via Appia[^3] e quando Paolo li
vide, ringraziò Dio e si sentì molto incoraggiato.

#### Paolo a Roma

<sup>16</sup> Arrivati a Roma, Paolo ebbe il permesso di abitare dove
voleva, agli arresti domiciliari, con la sorveglianza di un soldato.

<sup>17-20</sup> Tre giorni dopo il suo arrivo, Paolo convocò i capi
delle comunità ebraiche locali. Quando furono tutti riuniti, si
presentò: "Fratelli, sono stato arrestato a Gerusalemme e consegnato ai
Romani, senza aver fatto niente, né al nostro popolo, né contro le
tradizioni dei nostri antenati. I Romani, dopo il processo, volevano
liberarmi, perché non c'erano motivi per condannarmi a morte. Purtroppo
i miei accusatori Ebrei si sono opposti e sono stato costretto ad
appellarmi all'Imperatore, ma senza intenzione di accusare il mio
popolo. Vi ho chiesto di venire qui oggi, per conoscervi e spiegarvi la
ragione per cui sono in carcere: dobbiamo parlare della nostra speranza
nella persona che deve salvare Israele, il Protagonista.[^4]"

<sup>21-22</sup> I capi Ebrei gli risposero: "Noi non abbiamo saputo
niente di male sul tuo conto. Non abbiamo ricevuto lettere dalla Giudea
e nemmeno è venuto qualcuno da Gerusalemme a parlarci male di te. Siamo
curiosi, però, di sentire come la pensi, perché l'unica cosa che
sappiamo di questi cristiani, è che tutti ce l'hanno con loro!"
<sup>23</sup> Così, fissarono una data, e vennero ancora più numerosi a
casa di Paolo. Tutto il giorno, dalla mattina alla sera, Paolo spiegò il
Governo di Dio e cercò di convincerli sui fatti di Gesù, citando la
Bibbia degli Ebrei, dal primo libro fino all'ultimo.

<sup>24-28</sup> Alcuni erano convinti, altri rifiutavano il Messaggio.
Alla fine, dopo un lungo dibattito, quando tutti stavano andando, Paolo
li lasciò con queste parole: "Spirito di Dio aveva proprio ragione
quando, attraverso il messaggero Isaia[^5], disse ai vostri antenati:  
//*Vai a dire a questo popolo:  
sentirete ma non capirete, guarderete ma non vedrete;  
perché questo popolo è un muro di gomma,  
con i tappi nelle orecchie e i paraocchi sugli occhi.  
Per non vedere  
e non ascoltare,  
e non capire col cuore,  
e non tornare da me,  
che tanto li vorrei guarire.'//"

Poi Paolo aggiunse: "Quindi ve lo dico chiaro: **Dio ora offre questa
salvezza anche ai non ebrei**, e loro l'accetteranno."

<sup>29-31</sup> Paolo visse per due anni in una casa presa in affitto,
dove accoglieva tutti quelli che venivano a trovarlo. Predicava il
Governo di Dio e spiegava tutta la storia di Gesù il Protagonista e
nostro Capo in piena libertà e senza ostacoli.

[^1]: la tempesta li aveva spinti per oltre 900km

[^2]: i figli gemelli di Zeus e Leda, della mitologia greca

[^3]: a Foro Appio e alle Tre Taverne, oggi in provincia di Latina

[^4]: il Messia tanto atteso dagli Ebrei, vedi nota al cap.1

[^5]: cita il libro del profeta Isaia, di circa 700 anni prima


------------------------

[<-indietro](st27.html)
