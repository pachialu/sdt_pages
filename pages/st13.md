---
layout: page
title: 13
---

[<-indietro](st12.html) [avanti ->](st14.html)

--------------------------------

<sup>1-3</sup> Nella chiesa di Antiochia[^1] c'erano messaggeri di Dio e
insegnanti di Bibbia; erano: Barnaba, Simone il Moro, Lucio di Cirene,
Manaen, amico di infanzia del re Erode, e Saulo. Un giorno, mentre
stavano insieme, adorando Dio e digiunando, Spirito di Dio disse:
"Mettetemi a disposizione Barnaba e Saulo per una missione che ho
riservato a loro." Così, dopo aver digiunato e pregato ancora,
appoggiarono le mani sui due in segno di benedizione e li fecero
partire.

<sup>4-5</sup> Guidati da Spirito di Dio, Saulo e Barnaba arrivarono a
Selèucia[^2], dove presero una nave per Cipro. Arrivarono a Salamina[^3]
e cominciarono a diffondere il Messaggio di Dio nelle parrocchie degli
Ebrei[^4]; Giovanni Marco li seguiva come assistente.[^5]

<sup>6-8</sup> Predicando, attraversarono tutta l'isola, e arrivarono a
Pafo[^6]. Lì incontrarono un mago, un falso profeta ebreo chiamato Di
Gesù[^7], che era in confidenza con il governatore Sergio Paolo, una
persona sveglia e capace. Il governatore invitò Barnaba e Saulo perché
voleva ascoltare il Messaggio di Dio. Ma Elìma, che in greco vuol dire
"mago", si intromise, opponendosi a Saulo e Barnaba, per impedire al
governatore di consacrarsi a Dio.<sup>9-12</sup> Saulo (detto anche
Paolo), pieno di Spirito di Dio, fissò il mago e gli disse: "Figlio del
diavolo, pieno di inganno e di malizia, nemico delle cose di Dio, non la
smetterai mai di opporti a Dio?! Adesso vedrai come Dio ti punisce: per
un po' rimarrai cieco!" Improvvisamente il mago non vide più niente e
cominciò a brancolare, cercando qualcuno che lo portasse per mano.
Vedendo la scena, il governatore credette, profondamente scosso dalla
potenza del Messaggio di Dio.

#### Paolo ad Antiochia in Turchia

<sup>13-14</sup> Paolo e i suoi compagni si imbarcarono a Pafo e
arrivarono a Pergia, nell'attuale Turchia. Qui Giovanni si staccò e
tornò a Gerusalemme. Ma Paolo e Barnaba continuarono verso Antiochia di
Pisidia, capoluogo della regione.

<sup>14-15</sup> Un sabato entrarono nella sinagoga durante la funzione,
e si misero a sedere. Dopo la lettura di alcuni brani della Bibbia dai
libri di Mosè e dei profeti, i capi della sinagoga li chiamarono
dicendo: "Fratelli, se avete un messaggio per incoraggiare la nostra
gente, venite e parlate!"

#### Discorso di Paolo

<sup>16-17</sup> Allora Paolo si alzò, li salutò e cominciò a parlare:
"Ebrei", disse, "e voi tutti che rispettate Dio, consentitemi un cenno
storico."

<sup>17-20</sup> "Il Dio d'Israele scelse i nostri antenati e da loro
creò un popolo numeroso che viveva in esilio in Egitto; poi, con la sua
potenza, lo liberò dalla schiavitù. Per quarant'anni circa lo aiutò nel
deserto. Poi, dopo aver distrutto sette nazioni nella regione di
Canaan[^8], diede le loro terre in eredità ad Israele. Erano passati
ormai circa quattrocentocinquant'anni; poi Dio diede a Israele dei
capi[^9], fino ai tempi di Samuele, messaggero di Dio."

<sup>21-23</sup> "In quel periodo il popolo volle un re e Dio gli diede
Saul, figlio di Chis, discendente di Beniamino, che regnò quarant'anni.
Ma Dio gli tolse il regno e, al suo posto, scelse per il suo popolo un
altro re: Davide, di cui Dio stesso disse: 'Davide figlio di Iesse è una
persona come piacciono a me, che mi ubbidirà in tutto e per tutto.'
Proprio tra i discendenti di Davide, come promesso, Dio ha fatto nascere
il Salvatore degli Ebrei: Gesù."

<sup>24-25</sup> "Prima che arrivasse Gesù, Giovanni il Battezzatore
aveva predicato agli Ebrei invitando tutti a pentirsi e a tornare a Dio.
Mentre svolgeva la sua missione, Giovanni diceva: 'Per chi mi avete
preso? Pensate che sia io il Protagonista[^10]? No, non sono io. Ma lui
verrà dopo di me e io, in confronto, sono meno di niente!'"

<sup>26-29</sup> "Fratelli, discendenti di Abramo, e voi altri che siete
qui ad adorare Dio: questo Messaggio di Salvezza è per tutti noi! Quelli
di Gerusalemme e i loro capi non hanno capito chi era Gesù. E facendolo
morire, hanno fatto avverare le antiche profezie dei messaggeri di Dio
della Bibbia che si leggono tutti i sabati nelle nostre riunioni! Non
riuscirono a trovare un motivo valido per condannarlo a morte, ma
chiesero comunque a Pilato[^11] che fosse ucciso senza pietà. Quando
ebbero finito di fargli tutto quello che era stato scritto nei libri
delle profezie, lo tolsero dalla croce e lo misero in una tomba.
<sup>30-31</sup> Ma Dio lo risuscitò dalla morte! E Gesù apparve molte
volte, nei giorni seguenti, a quelli che lo avevano accompagnato a
Gerusalemme dalla Galilea. Queste persone ora sono i suoi Testimoni
davanti a tutti."

<sup>32-33</sup> "Barnaba ed io siamo qui per portarvi questa Buona
Notizia, e cioè che la promessa fatta ai nostri antenati è stata
mantenuta da Dio proprio in questi anni, risuscitando Gesù. A questo si
riferisce il Salmo 2, quando dice, parlando di Gesù: '*Tu sei mio
Figlio, oggi ti ho generato*.'"

<sup>34-37</sup> "Dio ha risuscitato Gesù, liberandolo per sempre dalla
morte. Anche questo era già scritto nella Bibbia, quando Dio dice: '*Io
manterrò fedelmente le sacre promesse fatte a Davide.*'[^12] E in un
altro Salmo[^13] Dio dice ancora: '*Non permetterai che il tuo Inviato
si decomponga nella tomba.*' Queste parole non si riferivano a Davide,
infatti, dopo aver compiuto la missione che Dio gli aveva affidato per
la sua vita, morì e fu sepolto e il suo corpo si decompose. No,
fratelli, queste parole si riferivano ad un altro, a qualcuno che Dio
risuscitò e che non subì decomposizione."

<sup>38-41</sup> "Fratelli, datemi retta! Questo Gesù vi porta un
messaggio di perdono degli errori! Chiunque si affida a lui è libero da
tutte le condanne che non si potevano sistemare con le regole di Mosè.
State attenti che non succeda anche a voi quello che hanno detto i
messaggeri di Dio, e cioè: '*Voi che ve la ridete, state a vedere!
Spalancate gli occhi, e sparite per sempre! Ai vostri giorni farò una
cosa, ma talmente straordinaria, che non ci credereste, nemmeno se ve la
raccontassero!*'"[^14]

#### La reazione della gente

<sup>42-43</sup> Quel sabato la gente che usciva dalla sinagoga chiese a
Paolo e a Barnaba di tornare a parlare dello stesso argomento la
settimana successiva. Molti ebrei e stranieri convertiti alla religione
ebraica che erano alla sinagoga seguirono per strada Paolo e Barnaba,
che li incoraggiavano a vivere la grazia di Dio.

<sup>44-45</sup> La settimana successiva si presentò mezza città per
ascoltarli predicare il Messaggio di Dio. Quando i capi ebrei videro la
folla, diventarono verdi per l'invidia e, insultando Paolo, lo
contraddicevano su tutto. <sup>46-48</sup> A questo punto Paolo e
Barnaba parlarono senza peli sulla lingua: "Noi, giustamente, abbiamo
portato questa Buona Notizia di Dio a voi Ebrei prima che agli altri. Ma
visto che la rifiutate e sembra che non vi interessa la vita dopo la
morte, allora noi la proponiamo ai non-ebrei! Infatti la missione che
abbiamo ricevuto dal Capo è: '*Vi ho scelti per essere una luce per gli
stranieri, per portare salvezza in tutto il mondo.*'" Sentendo queste
parole, i non-ebrei saltavano dalla gioia e ringraziavano Dio; e tutti
quelli destinati alla vita dopo la morte si affidarono a Dio.

<sup>49-52</sup> Fu così che il Messaggio di Dio si diffuse in lungo e
in largo per tutta la regione. Ma i capi ebrei aizzarono le donne
religiose dell'alta società e i cittadini più in vista, fino a scatenare
una persecuzione contro Paolo e Barnaba, che furono cacciati dalla zona.
I due, dopo aver detto "Noi non ne abbiamo colpa: vedetevela con Dio!"
[^15], se ne andarono ad Iconio[^16]. Intanto i nuovi convertiti di
Antiochia erano pieni di gioia e Spirito.

[^1]: una città in Siria

[^2]: il porto di Antiochia in Siria

[^3]: sulla costa meridionale di Cipro

[^4]: le sinagoghe

[^5]: vedi sulla cartina [Primo viaggio di
    Paolo](primo_viaggio_di_paolo)

[^6]: nel sud ovest di Cipro

[^7]: Bar-Yeshua, cioè 'figlio di Gesù'

[^8]: la regione che oggi comprende Libano, Israele, Palestina e zone
    confinanti

[^9]: detti 'giudici'

[^10]: il Messia, Salvatore degli Ebrei

[^11]: il governatore romano

[^12]: Isaia 55

[^13]: Salmo 16

[^14]: citazione dal libro di Abacuc 1:5

[^15]: con un gesto simbolico: 'scuotendosi la polvere dai piedi'

[^16]: 150km a sud est



--------------------------------

[<-indietro](st12.html) [avanti ->](st14.html)