---
layout: page
title: 11
---

[<-indietro](st10.html) [avanti ->](st12.html)

--------------------------------

#### Cristiani ma non ebrei

<sup>1-4</sup> Ben presto i Testimoni e gli altri seguaci in Giudea
ricevettero la notizia che anche i non ebrei avevano accolto il
Messaggio. Perciò, quando Pietro tornò a Gerusalemme, i credenti ebrei
lo rimproverarono: "Ti sei immischiato con i non ebrei e addirittura ci
hai mangiato insieme!" Ma Pietro raccontò a tutti la sua esperienza,
punto per punto.

<sup>5-6</sup> "Un giorno ero a Giaffa", disse, "e mentre pregavo, ebbi
una visione: un enorme lenzuolo tenuto per i quattro angoli scendeva dal
cielo. Guardai dentro il lenzuolo e vidi tanti animali: bestie
selvatiche, rettili e uccelli, di quelli che noi non possiamo mangiare.
<sup>7-10</sup> E una voce mi diceva: 'Vai Pietro! Ammazza e mangia
tutto quello che vuoi!' Ma io risposi: 'Per carità, Capo: non ho mai
mangiato cibo vietato dalle nostre regole!' La voce parlò di nuovo: 'Non
chiamare impuro quello che Dio ha dichiarato puro!' Questo si ripeté per
tre volte, poi il lenzuolo col suo contenuto fu ritirato verso il
cielo."

<sup>11-12</sup> "Proprio in quel momento arrivarono tre signori di
Cesarèa alla casa dove stavo. Erano venuti per portarmi qui. Spirito di
Dio mi disse di andare con loro, senza esitazione, anche se non erano
ebrei. Anche sei dei miei compagni vennero con me, e insieme arrivammo a
casa del signore che mi aveva mandato a chiamare. <sup>13-14</sup> Lui
ci raccontò di aver visto in casa sua un angelo che gli diceva: 'Manda
qualcuno a Giaffa a cercare Simon Pietro. Lui ti spiegherà come potete
essere salvati, tu e la tua famiglia!'"

<sup>15-18</sup> "Comunque, appena cominciai a parlare della Buona
Notizia, Spirito di Dio scese su di loro, proprio come scese su noi la
prima volta. Allora mi ricordai di ciò che aveva detto il Capo:
'Giovanni ha lavato con acqua, ma voi sarete immersi in Spirito di Dio.'
Visto che è stato proprio Dio a concedere a loro lo stesso dono che
aveva dato a noi quando ci siamo affidati a Gesù, Protagonista e Capo,
chi sono io per oppormi a Dio?" A queste parole gli altri si calmarono,
anzi, ringraziarono Dio, dicendo: "Dio ha dato anche agli stranieri la
possibilità di abbandonare le vecchie abitudini e di ricevere vita per
sempre!"

#### Conversioni ad Antiochia

<sup>19-21</sup> Intanto i cristiani che erano scappati dalla
persecuzione che si era scatenata dopo la morte di Stefano erano
arrivati fino in Fenicia, a Cipro e ad Antiochia[^1]. E predicavano la
Buona Notizia, però, solo agli ebrei. Ma alcuni di loro, arrivati ad
Antiochia da Cipro e da Ciréne[^2], si misero a predicare la Buona
Notizia di Gesù il Capo anche ai non ebrei. E Dio ripagò i loro sforzi,
infatti molti di questi stranieri cominciarono a seguire Gesù.

<sup>22-24</sup> Quando la chiesa di Gerusalemme seppe il fatto, mandò
Barnaba ad Antiochia. Barnaba arrivò e vide le cose meravigliose che Dio
stava facendo, fu felicissimo e incoraggiò i credenti a rimanere fedeli
a Dio, impegnandosi seriamente. Barnaba era un uomo buono, pieno di
Spirito e di fiducia in Dio, e molte persone si convertirono a Gesù.

<sup>25-26</sup> Poi Barnaba proseguì per Tarso, per cercare Saulo.
Quando lo trovò, tornarono insieme ad Antiochia, dove rimasero insieme
per un anno intero, istruendo molti nuovi seguaci. Fu proprio ad
Antiochia che, per la prima volta, i seguaci di Gesù furono chiamati
cristiani.

<sup>27-30</sup> Durante questo periodo alcuni messaggeri di Dio[^3]
scesero da Gerusalemme ad Antiochia. Uno di loro, Àgabo, durante una
riunione, si alzò e, ispirato da Spirito di Dio, predisse che ci sarebbe
stata una grande carestia in tutto il mondo. E ci fu per davvero:
accadde sotto il regno di Claudio[^4]. Per questo i credenti, ciascuno
per quello che poteva, decisero di mandare aiuti ai fratelli che
abitavano in Giudea. E consegnarono le loro offerte a Barnaba e a Saulo
da portare ai responsabili della chiesa di Gerusalemme.

[^1]: una città oggi in Turchia, al confine con la Siria

[^2]: una città della Libia attuale

[^3]: profeti che riferivano i messaggi di Dio

[^4]: imperatore romano negli anni 41-54 DC



--------------------------------

[<-indietro](st10.html) [avanti ->](st12.html)
