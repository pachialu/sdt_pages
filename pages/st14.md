---
layout: page
title: 14
---

[<-indietro](st13.html) [avanti ->](st15.html)

--------------------------------


<sup>1-4</sup> Nella città di Iconio[^1], Paolo e Barnaba entrarono
insieme nel luogo di culto[^2] e predicarono con tale convinzione che
molti, sia ebrei che non ebrei, vollero affidarsi a Gesù. Ma gli altri
ebrei, che rifiutavano il Messaggio, aizzarono i non ebrei contro Paolo
e Barnaba. Comunque, i due si fermarono un bel po' e, senza paura,
predicavano Gesù. Dio confermò il Messaggio della Grazia permettendo
loro di fare grandi miracoli. Ma la popolazione della città era divisa:
alcuni stavano dalla parte dei capi ebrei, altri con i Testimoni.

<sup>5-7</sup> Quando, però, Paolo e Barnaba vennero a sapere che Ebrei
e non, con i loro capi, avevano intenzione di aggredirli e prenderli a
sassate, scapparono verso le città della Licaonia, a Listra[^3], poi a
Derbe[^4] e nei dintorni; ed anche là predicarono la Buona Notizia.

#### Dei o impostori?

<sup>8-10</sup> Mentre si trovavano a Listra, incontrarono un signore
paralizzato ai piedi, che dalla nascita stava sempre seduto e non aveva
mai camminato in vita sua. L'invalido ascoltava Paolo che predicava.
Paolo lo fissò e capì che aveva abbastanza fiducia per essere guarito.
Allora esclamò ad alta voce: "Àlzati!" Quello saltò in piedi e cominciò
a camminare!

<sup>11-13</sup> Quando i presenti videro quello che Paolo aveva fatto,
cominciarono a gridare nel loro dialetto: "Questi sono dèi in forma
umana! Gli dèi sono scesi tra di noi!" Dicevano che Barnaba doveva
essere Giove, e Paolo, che era sempre il primo a parlare, Mercurio. Il
sacerdote del tempio di Giove, che era appena fuori dalla città, portò
delle ghirlande di fiori e, insieme alla folla, si preparò a sacrificare
dei tori in loro onore, davanti alle porte della città.

<sup>14-18</sup> Quando Paolo e Barnaba capirono quello che stava
accadendo, dalla disperazione si strapparono i vestiti e, correndo fra
la gente, cominciarono a gridare: "Ascoltateci tutti! Che state facendo?
Noi siamo uomini, comuni mortali, proprio come voi! Siamo venuti per
portarvi la Buona Notizia. Smettetela di adorare queste cose senza
valore e pregate, invece, il Dio Vivente, che ha fatto il cielo, la
terra e il mare e tutto ciò che esiste. Nel passato, Dio ha lasciato che
ogni popolo seguisse la propria strada, anche se non ha mai smesso di
farsi conoscere, facendovi del bene. Infatti vi ha mandato pioggia dal
cielo e dei buoni raccolti, così avete avuto serenità e cibo in
abbondanza!" Nonostante le parole convincenti, Paolo e Barnaba
impedirono a malapena che la popolazione li onorasse sacrificando un
animale!

<sup>19-20</sup> Poi però, arrivarono alcuni Ebrei di Antiochia e di
Iconio che portarono dalla loro parte le stesse folle, e tentarono di
uccidere Paolo a sassate. Paolo fu trascinato fuori dalla città,
apparentemente morto. Ma, quando i seguaci gli si raccolsero attorno,
Paolo si rialzò e rientrò in città.

#### Ultime tappe e ritorno

<sup>20-23</sup> Il giorno dopo, Paolo partì con Barnaba per Derbe[^5].
Dopo aver annunciato la Buona Notizia in quella città e aver fatto molti
seguaci, tornarono di nuovo a Listra, Iconio ed Antiochia. Dappertutto
incoraggiavano i cristiani e li esortavano a continuare ad avere
fiducia, ricordando che si passa sotto il Governo di Dio attraverso
molte difficoltà. Poi Paolo e Barnaba nominarono dei capi in ogni
chiesa, e dopo aver pregato e digiunato, li raccomandarono alla
protezione dello stesso Gesù a cui si erano affidati.

<sup>24-28</sup> Successivamente, attraverso la Pisidia, tornarono in
Panfilia[^6]. Predicarono di nuovo a Perge, e proseguirono per Attalia.
Infine, tornarono per mare ad Antiochia, da dove erano partiti, dopo
essere stati raccomandati a Dio per il lavoro che avevano appena finito.
Appena arrivati, riunirono la chiesa e raccontarono del loro viaggio e
come Dio avesse dato anche ai non ebrei la possibilità di affidarsi a
Gesù. E restarono con i credenti di Antiochia un bel po'.

[^1]: l'attuale Konya in Turchia

[^2]: la sinagoga

[^3]: 30km a sud di Iconio

[^4]: 60km a sud-est di Listra

[^5]: 60km a sud-est di Listra

[^6]: l'attuale provincia di Adalia, in Turchia



--------------------------------

[<-indietro](st13.html) [avanti ->](st15.html)
