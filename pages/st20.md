---
layout: page
title: 20
---

[<-indietro](st19.html) [avanti ->](st21.html)

--------------------------------

#### Un giro in Grecia

<sup>1-6</sup> Tornata la calma, Paolo andò a chiamare i cristiani e li
incoraggiò a continuare. Poi li salutò e parti per la Grecia. Nelle
città dove passava, Paolo predicava ai seguaci, incoraggiandoli nella
nuova Via. Finalmente arrivò in Acaia[^1] dove rimase per tre mesi.
Stava per prendere una nave per la Siria, quando seppe che gli Ebrei si
stavano organizzando per ucciderlo, perciò decise di continuare via
terra, attraversando di nuovo la Macedonia. Lo accompagnavano Sòpatro
figlio di Pirro, originario di Bèrea; Aristarco e Secondo di
Tessalonica; Gaio di Derbe, Timòteo, e poi Tichico e Tròfimo, originari
della provincia d'Asia. Questi ultimi ci precedettero e ci aspettarono a
Troade[^2]. Dopo le feste di Pasqua, c'imbarcammo a Filippi, e dopo
cinque giorni, arrivammo a Troade, dove ci fermammo una settimana.

#### Un brutto volo

<sup>7-10</sup> Una domenica ci ritrovammo per il rito del pane
spezzato.[^3] Paolo doveva partire il giorno dopo, e rimase a parlare
fino a mezzanotte. La sala della riunione, all'ultimo piano della casa,
era molto illuminata. Paolo non la finiva più e un ragazzo di nome
Eutico, che era seduto sul davanzale della finestra, si addormentò.
Dormiva così profondamente che precipitò dal terzo piano e morì sul
colpo. Paolo scese di corsa, si lanciò sopra di lui e lo prese in
braccio. "Silenzio! Basta gridare!" - disse - "È ancora vivo!" Ed era
vero! Poi tornò su, spezzò il pane, mangiò e continuò i suoi discorsi
fino all'alba, quando partì. Così accompagnarono a casa quel ragazzo
vivo e vegeto. Immaginate che sollievo per tutti!

#### Tutti a Mileto

<sup>11-15</sup> Noi eravamo partiti per primi via mare verso il porto
di Asso[^4], con l'intenzione di prendere a bordo Paolo in quella città.
Lui stesso l'aveva proposto, perché voleva fare il viaggio a piedi.
Quando ci raggiunse ad Asso, c'imbarcammo tutti insieme per Mitilene. Il
giorno dopo, partimmo da lì e passammo Chio, il successivo toccammo
Samo, il quarto giorno arrivammo a Milèto[^5].

<sup>16-17</sup> Questa volta Paolo aveva deciso di non fermarsi ad
Efeso, perché voleva trovarsi a Gerusalemme, se possibile, in tempo per
la festa della Pentecoste[^6]. Quando sbarcammo a Milèto, Paolo convocò
i responsabili della chiesa di Efeso.

#### Paolo saluta la chiesa di Efeso

<sup>18-21</sup> Quando arrivarono, Paolo disse: "Come ben sapete, tutto
il tempo che sono stato con voi, fin dal giorno del mio arrivo in questa
provincia, ho lavorato per Dio con umiltà. Ho sofferto e ho anche
pianto. Ho dovuto affrontare gravi pericoli e gli attentati degli Ebrei
che mi volevano morto. Mi sono sempre impegnato per farvi crescere e
consigliarvi, sia in pubblico che in privato. A tutti, Ebrei e Greci, ho
sempre raccomandato di pentirsi davanti a Dio e di affidarsi al nostro
Capo Gesù il Protagonista."

<sup>22-24</sup> "Ora, Spirito di Dio mi dirige a Gerusalemme, e non so
che fine farò. So solo che, in tutte le città che passo, Spirito mi
avverte che mi aspettano prigione e molti disagi. Ma non importa. La mia
vita non vale niente, se non la spendo per completare la missione che mi
ha assegnato il nostro Capo Gesù: portare la Buona Notizia del regalo di
Dio. <sup>25-27</sup> Ormai l'ho capito: voi che mi avete ascoltato
spiegare il Governo di Dio, sappiate che questa è l'ultima volta che ci
vediamo. Ascoltatemi bene: se qualcuno qui si perde, non è per colpa
mia, perché vi ho spiegato il Messaggio di Dio dalla A alla Z."

<sup>28-31</sup> "State in guardia per voi stessi e per tutto il gruppo
di cui Spirito vi ha fatto responsabili, la Famiglia di Dio che ha
comprato a costo della vita di suo Figlio. So già che, dopo la mia
partenza, tra di voi si faranno strada falsi maestri, come lupi rapaci
che attaccano il gregge. Perfino tra voi stessi ci sarà chi distorce la
verità per tirarsi dietro dei seguaci. State attenti! Ricordatevi che
per tre anni, notte e giorno, non ho mai smesso di insistere con ognuno
di voi con le lacrime agli occhi!"

<sup>32-35</sup> "E ora vi lascio nelle mani di Dio, alla grazia del suo
Messaggio. Questo Messaggio vi farà crescere e vi darà un'eredità
condivisa con tutti quelli che sono suoi. Non ho mai cercato ricchezze o
bei vestiti. Voi stessi siete testimoni che ho lavorato con le mie mani
per provvedere a me e anche ai miei compagni. Con le mie azioni, vi ho
fatto vedere che dobbiamo aiutare i bisognosi, ricordando le parole di
Gesù: *E' più bello dare che ricevere.*"

<sup>36-38</sup> Finito il discorso, Paolo s'inginocchiò e pregò con
loro. Tutti piangevano. Lo salutarono con forti abbracci, baciandolo con
grande affetto. Erano tristissimi, soprattutto perché aveva detto che
non lo avrebbero rivisto mai più. Poi lo accompagnarono alla nave.

[^1]: in Grecia

[^2]: in Turchia

[^3]: per ricordare l'ultima cena di Gesù, come aveva comandato lui

[^4]: sulla costa della Turchia

[^5]: sulla costa della Turchia, 300km più a sud, vicino Efeso

[^6]: festa ebraica che cade sette settimane dopo Pasqua



--------------------------------

[<-indietro](st19.html) [avanti ->](st21.html)
