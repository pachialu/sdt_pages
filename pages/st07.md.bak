---
layout: page
title: 7
---
[<-indietro](st06.html) [avanti ->](st08.html)

--------------------------------

<sup>1-2</sup> Il sacerdote capo gli chiese: "Sono vere queste accuse?"
Stefano rispose con un lungo discorso.

#### Il discorso di Stefano

<sup>2-5</sup> Stefano cominciò: "Fratelli e padri, ascoltate! Il nostro
Dio glorioso apparve al nostro antenato Abramo in Mesopotamia, prima
ancora che partisse per Harran. Gli disse: "Lascia il tuo paese, saluta
i tuoi parenti, e vai nel posto che ti indicherò". Così Abramo lasciò la
regione dei Caldei e andò ad abitare nella zona di Harran, dove rimase
finché suo padre non morì. Poi Dio lo guidò fin qui, in Israele, ma non
gli diede dei possedimenti, nemmeno un palmo di terra. Nonostante ciò,
Dio gli promise che tutta quella regione sarebbe stata sua e dei suoi
discendenti anche se, in quel periodo, Abramo non aveva figli, neanche
uno. <sup>6-8</sup> Poi Dio gli rivelò che questi suoi discendenti
avrebbero lasciato quella terra per vivere in un paese straniero, dove
sarebbero rimasti schiavi per quattrocento anni. 'Ma io punirò la
nazione che li terrà schiavi', aveva aggiunto, 'dopo di che, il mio
popolo tornerà in questa terra, e qui mi adorerà.' Poi Dio fece con
Abramo il patto della circoncisione[^1], come conferma della sua
alleanza con il popolo di Abramo. E così, Isacco, figlio di Abramo, fu
circonciso a otto giorni dalla nascita.

<sup>8-11</sup> "Da Isacco, poi, nacque Giacobbe, e da Giacobbe, a sua
volta, dodici figli che sono i Padri del popolo ebraico. Questi Padri,
invidiosi del loro fratello Giuseppe, lo vendettero come schiavo, e fu
portato in Egitto. Ma Dio era con lui, e lo liberò da tutti gli
ostacoli, non solo, gli diede una tale saggezza, che il Faraone, re
d'Egitto, lo nominò governatore d'Egitto e gli affidò tutti gli affari
del palazzo. Ma in Egitto, e anche qui, ci fu una grande carestia e i
nostri antenati cominciarono a patire fame e miseria. <sup>12-16</sup>
Quando il cibo finì, Giacobbe, sapendo che in Egitto c'era ancora grano,
mandò i suoi figli a comprarne. La seconda volta che andarono, Giuseppe
si fece riconoscere dai fratelli, e li presentò al Faraone. Giuseppe
fece venire in Egitto suo padre Giacobbe e tutta la parentela,
settantacinque persone in tutto. Così Giacobbe e i suoi figli andarono
in Egitto, e ci rimasero fino alla morte. I loro corpi furono
trasportati a Sichem e sepolti nella tomba che Abramo aveva comprato dai
figli di Emmor, padre di Sichem.

<sup>17-19</sup> I quattrocento anni di attesa stavano finendo, e Dio
doveva mantenere la promessa fatta ad Abramo di liberare i suoi
discendenti dalla schiavitù. Il numero di ebrei cresceva rapidamente, ma
fu incoronato un nuovo re, che non sapeva niente di Giuseppe. Questo re
perseguitò la nostra gente con leggi infami: addirittura obbligava i
genitori ad abbandonare i propri figli e lasciarli morire.

<sup>20-22</sup> In quel periodo nacque Mosè, un favorito di Dio. Per
tre mesi i genitori lo tennero nascosto in casa. Quando dovettero
abbandonarlo, lo trovò la figlia del Faraone e lo adottò come figlio.
Mosè fu educato alla cultura egiziana e divenne un uomo rispettato, sia
per i suoi discorsi che le sue azioni. <sup>23-29</sup> A quarant'anni
circa, gli venne in mente di andare a conoscere i suoi fratelli, i
discendenti di Giacobbe. Durante questa visita, vide un egiziano
maltrattare un israelita, e per vendicarlo Mosè uccise l'egiziano.
Pensava che la sua gente avrebbe capito che Dio lo aveva mandato per
salvarli, ma non fu così. Il giorno dopo andò di nuovo da loro e vide
due ebrei litigare. Mosè cercò di farli ragionare: “Siete fratelli,
perché litigate così? Non va bene!" disse ai due. Ma quello che aveva
torto rispose a Mosè di farsi i fatti suoi. "Chi ti ha eletto nostro
capo e giudice? Vorresti uccidermi come hai ucciso quell'egiziano,
ieri?" A queste parole, Mosè fuggì dal paese e andò a vivere nella terra
di Madian; là nacquero i suoi due figli.

<sup>30-36</sup> Quarant'anni dopo, mentre Mosè si trovava nel deserto
vicino al Monte Sinai, gli apparve un angelo tra le fiamme di un
cespuglio che bruciava. Vedendo il cespuglio, si incuriosì e si avvicinò
per investigare. Sentì la voce di Dio, che diceva: "Io sono il Dio dei
tuoi antenati, di Abramo, Isacco e Giacobbe." Mosè, tutto tremante, non
osava alzare lo sguardo. Allora il Dio Supremo gli disse: "Togliti i
sandali, perché il terreno che stai calpestando è sacro. Ho visto quanto
soffre il mio popolo in Egitto, ho sentito i suoi lamenti e sono sceso
per liberarlo. Ascolta bene: io ti mando in Egitto." Così, lo stesso
Mosè che gli Ebrei avevano rifiutato, dicendo: "Chi ti ha eletto nostro
capo e giudice?", Dio lo inviò come capo e liberatore, per via
dell'angelo che gli era apparso nel cespuglio in fiamme. Facendo
miracoli straordinari, Mosè li guidò fuori dall'Egitto, attraverso il
Mar Rosso, e nel deserto per quarant'anni.

<sup>37-40</sup> Questo stesso Mosè disse agli Ebrei: "Dio farà nascere
tra voi un Messaggero come me." E, nel deserto, Mosè fece da
intermediario tra il popolo d'Israele e l'angelo che sul Monte Sìnai gli
aveva dato le regole di Dio, le parole che ci danno la vita. Eppure, i
nostri antenati non vollero ascoltarlo. Anzi, lo respinsero e,
rimpiangendo segretamente l'Egitto, dissero ad Aronne[^2]: "Facci degli
idoli che ci possano guidare, perché non sappiamo che fine ha fatto
questo Mosè che ci ha portato fuori dall'Egitto!" <sup>41-43</sup> E
così fecero un idolo a forma di vitello, a cui offrirono sacrifici,
festeggiando quella cosa che avevano creato. Così Dio voltò le spalle e
li abbandonò a se stessi, e loro adorarono il sole, la luna e le stelle,
come fossero dèi! Nel libro delle profezie di Amos[^3], Dio chiede:
"Israele, erano per me i sacrifici che facevi durante quei quarant'anni
passati nel deserto? No di sicuro! Erano per i tuoi dèi pagani: Mòloc e
la stella del dio Romfàn, e tutti gli altri idoli che vi siete
costruiti. Perciò io vi farò deportare come schiavi molto lontano, oltre
Babilonia."

<sup>44-47</sup> I nostri antenati attraversarono il deserto portando la
tenda della testimonianza[^4], costruita secondo il modello che Dio
aveva indicato a Mosè. I nostri antenati portarono la tenda nella terra
promessa quando Giosuè guidava gli Israeliti contro i popoli stranieri
che Dio cacciava davanti a loro. Lì rimase fino al tempo del re Davide.
Davide era favorito da Dio, e chiese di poter costruire un posto stabile
per il Dio di Giacobbe. Invece fu il re Salomone quello che lo costruì.
<sup>48-49</sup> Ma il Dio dell'Universo non vive in una costruzione
umana. // 'Il cielo è il mio trono'//, dice Dio tramite il suo
messaggero, *'e la terra è lo sgabello dei miei piedi. Cosa vorreste
costruirmi voi? Non sono stato io stesso a creare tutto questo?'*[^5]

<sup>51-53</sup> Testardi! Non capite niente! Vi mettete sempre contro
Spirito di Dio, tali e quali i vostri antenati! Nominatemi un messaggero
di Dio che i vostri antenati non abbiano perseguitato! Loro hanno ucciso
quelli che, anni fa, avevano predetto l'arrivo di Gesù, approvato da
Dio. Voi l'avete tradito e assassinato! Voi avete infranto le regole di
Dio, nonostante Mosè le avesse ricevute dalle mani degli angeli!

#### Stefano viene ucciso

<sup>54-59</sup> Di fronte alle accuse di Stefano, i capi ebrei,
furiosi, schiumavano dalla rabbia. Ma Stefano, traboccante di Spirito,
fissò gli occhi al cielo e vide Dio glorioso e Gesù in piedi alla sua
destra. Disse: "Fermi tutti! Io vedo, là nel cielo, Gesù il
Protagonista, in piedi alla destra di Dio!" Loro, coprendosi le orecchie
con le mani, cominciarono a gridare, poi, tutti insieme si buttarono
addosso e lo trascinarono fuori città, per ucciderlo a sassate[^6]. I
suoi esecutori, testimoni in tribunale, si tolsero i mantelli e li
lasciarono con un ragazzo di nome Saulo, che li custodiva. Mentre lo
uccidevano, Stefano pregava: "Gesù mio Capo, accogli la mia anima." Poi
cadde in ginocchio, gridando: "Capo, non rinfacciare a loro questa
ingiustizia!". Dopo queste parole, morì.

[^1]: il taglio del prepuzio dei maschi

[^2]: il fratello di Mosè

[^3]: un messaggero di Dio, della Bibbia degli Ebrei

[^4]: il luogo di culto, testimonianza della presenza di Dio tra gli
    Ebrei

[^5]: citazione da Isaia 66

[^6]: la condanna prevista per chi offendeva Dio



--------------------------------

[<-indietro](st06.html) [avanti ->](st08.html)


