---
layout: page
title: 17
---

[<-indietro](st16.html) [avanti ->](st18.html)

--------------------------------

#### A Tessalonìca e Bèrea

<sup>1-4</sup> Viaggiando verso ovest, passando da Anfipoli e Apollonia,
Paolo e Sila arrivarono a Tessalonica[^1] dove c'era una sala di
culto[^2] ebraica. Come al solito, Paolo entrò a pregare e, per tre
sabati, rimase a discutere con gli ebrei del posto. Citando brani della
Bibbia, spiegò e dimostrò che il Protagonista[^3] della storia degli
Ebrei doveva soffrire e risuscitare, e concluse: "Questo Gesù di cui vi
parlo è proprio il Protagonista[^4]." Alcuni di loro furono convinti e
si aggregarono a Paolo e Sila; a questi si aggiunsero molti Greci
seguaci dell'ebraismo e diverse donne dell'alta società.

<sup>5-8</sup> Ma gli Ebrei ci rimasero male e, con dei teppisti
raccolti per strada, avviarono delle manifestazioni violente in città.
Presero d'assalto la casa di un certo Giasone, con l'obiettivo di
prendere Paolo e Sila, e trascinarli in piazza, ma non li trovarono.
Allora presero Giasone ed alcuni altri cristiani e li trascinarono
davanti ai magistrati della città. "Questa gente scatena il disordine
dappertutto! Ora sono venuti anche qui a disturbare la nostra città!"
gridavano, "E Giasone li ha accolti in casa sua! Sono tutti dei ribelli,
perché, invece dell'Imperatore, dicono che c'è un altro re: Gesù!"
Queste parole misero in grande agitazione la folla e i magistrati, che
lasciarono liberi Giasone e gli altri solo dopo aver ricevuto una
cauzione.

<sup>9-12</sup> Quella notte, in tutta fretta, il gruppo dei cristiani
fece partire Paolo e Sila per Bèrea[^5]. Lì, come al solito, si
presentarono alla sinagoga. Trovarono persone meglio disposte di quelle
di Tessalonica: tutti ascoltarono volentieri il loro messaggio. Ogni
giorno controllavano attentamente la Bibbia, confrontandola con quello
che dicevano Paolo e Sila, per vedere se le cose stavano proprio così.
Molti di loro si fidarono, fra questi molti greci dell'alta società,
donne e uomini.

<sup>13-15</sup> Ma quando gli Ebrei di Tessalonica vennero a sapere che
Paolo predicava il Messaggio di Dio anche a Bèrea, andarono là per
creare disordini e incitare proteste. Ma i cristiani di Bèrea fecero
partire immediatamente Paolo verso la costa, mentre Sila e Timòteo
rimasero in città. Quelli che accompagnavano Paolo lo guidarono fino ad
Atene, poi se ne tornarono a Bèrea, con la richiesta di farlo
raggiungere da Sila e a Timòteo il prima possibile.

#### Paolo predica ad Atene

<sup>16-17</sup> Mentre Paolo li aspettava ad Atene, stava male a vedere
ovunque in città statue di dei. Nella sinagoga discuteva con gli Ebrei e
con i Greci seguaci dell'ebraismo, e ogni giorno andava in piazza per
parlare con chi capitava.

<sup>18-21</sup> Sí incontrò anche con dei filosofi epicurei e
stoici[^6]. Quando Paolo spiegava Gesù e la sua risurrezione, loro
rispondevano: "Che dice questo chiacchierone?", oppure: "Questo qui
vuole venderci una nuova religione..." Comunque, lo invitarono
all'Areòpago[^7]. "Raccontaci qualcosa di più di questa nuova
religione", gli dissero, "I tuoi discorsi sono molto originali e
vorremmo capirci qualcosa!" (In realtà il passatempo preferito di tutti
gli abitanti di Atene, compresi gli stranieri, era proprio questo:
discutere le ultime novità!)

<sup>22-23</sup> Allora Paolo, in piedi, in mezzo all'Areòpago, disse:
"Ateniesi! Mi sono accorto che siete molto religiosi, infatti,
passeggiando per la vostra città, ho osservato da vicino i vostri luoghi
di culto, e ho trovato perfino un altare con questa dedica: "Al Dio
sconosciuto". Voi lo adorate, senza sapere chi sia. E io vengo a
parlarvi di lui. <sup>24-26</sup> Lui ha creato l'universo e tutto
quello che contiene e, siccome lui è il Padrone dei Cieli e della Terra,
non abita in templi fatti dall'uomo, né è servito dagli uomini, come se
avesse bisogno di qualcosa: anzi, è lui che dà vita e respiro e tutto
quanto a tutti. È lui che da un solo uomo, Adamo, ha creato tutto il
genere umano e ha distribuito le nazioni su tutta la superficie della
Terra. Un Dio che ha stabilito per ogni popolo la durata della sua
esistenza e i limiti del suo territorio. <sup>27-28</sup> Dio ha fatto
tutto questo, in modo che le persone lo cerchino e si sforzino di
trovarlo, anche a tentoni, perché in realtà non è lontano da ciascuno di
noi. Infatti, è in lui che noi viviamo, che ci muoviamo, che esistiamo!
Come disse uno dei vostri poeti: "Anche noi siamo figli di Dio".
<sup>29-31</sup> È vero, e per questo non dobbiamo immaginare Dio come
una statua fatta dall'uomo con oro, argento, o pietra; o simile a
qualche bella scultura artistica. Nel passato Dio ha sopportato la
nostra ignoranza su questi temi, ma ora ordina a tutti, dovunque, di
cambiare mentalità e atteggiamento, perché ha fissato un giorno in cui
giudicherà tutti secondo le sue regole. E lo farà per mezzo di un uomo
scelto per questo scopo, che ha approvato davanti a tutti facendolo
risorgere dalla morte!"

<sup>32-34</sup> Sentendo che Paolo parlava di morti risuscitati, alcuni
si misero a ridere, ma altri dissero: "Facciamo una seconda puntata:
torna ancora!" E così Paolo li lasciò. Comunque, alcuni si aggregarono a
Paolo, accogliendo il Messaggio. Fra loro c'era anche un certo Dionìsio,
membro dell'Areopago, una donna di nome Damàris ed altri.

[^1]: oggi Salonicco in Grecia

[^2]: sinagoga

[^3]: Messia

[^4]: Messia

[^5]: oggi Vèria o Vèroia, in Grecia

[^6]: due scuole di filosofia greca

[^7]: dove si riuniva il tribunale supremo della città



--------------------------------

[<-indietro](st16.html) [avanti ->](st18.html)
