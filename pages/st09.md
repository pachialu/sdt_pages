---
layout: page
title: 9
---

[<-indietro](st08.html) [avanti ->](st10.html)

--------------------------------

#### Saulo vede la Luce

<sup>1-2</sup> Intanto Saulo, arrabbiatissimo e determinato a
perseguitare i seguaci di Gesù, si presentò al Sacerdote Capo di
Gerusalemme per chiedergli delle lettere per le sinagoghe[^1] di
Damasco. Erano lettere che lo autorizzavano ad arrestare tutti i
cristiani che avesse trovato a Damasco, uomini e donne, per portarli in
catene a Gerusalemme.

<sup>3-6</sup> Durante il viaggio, poco prima di Damasco, di colpo gli
brillò intorno una luce dal cielo. Saulo cadde a terra e sentì una voce
che diceva: "Saulo, Saulo, perché mi perseguiti?" "Capo, chi sei?"
chiese Saulo. E la voce rispose: "Sono Gesù, quello che stai
perseguitando! Ora àlzati e vai in città; là ti diranno cosa devi fare."
<sup>7-9</sup> Gli accompagnatori di Saulo rimasero senza parole per la
sorpresa, perché sentivano bene la voce, ma non vedevano nessuno. Saulo
si alzò da terra, ma, quando aprì gli occhi, si accorse di essere cieco.
Dovettero portarlo per mano a Damasco, dove rimase tre giorni, senza
vederci, senza mangiare, senza bere.

<sup>10-14</sup> In quel periodo viveva a Damasco un cristiano, un certo
Ananìa. Ebbe una visione in cui Dio lo chiamò: "Ananìa!" "Eccomi,
Padrone!" rispose lui. "Vai in via 'Dritta'", proseguì Dio, "e, a casa
di Giuda, chiedi di Saulo di Tarso. Questo Saulo sta pregando, e gli ho
fatto vedere in visione un uomo di nome Ananìa che va ad appoggiargli le
mani, per fargli recuperare la vista!" "Ma Gesù Caro", obiettò Ananìa,
"ho sentito molte testimonianze dei danni che ha fatto questa persona ai
tuoi seguaci di Gerusalemme! So anche che è stato autorizzato dai capi
sacerdoti ad arrestare qui tutti quelli che si affidano a te!"
<sup>15-16</sup> Ma il Capo gli disse: "Vai e fai come ti ho detto.
Perché Saulo è lo strumento che ho scelto per testimoniare di me agli
stranieri, ai re e agli ebrei. Io stesso gli farò vedere quanto dovrà
soffrire per la mia causa!"

<sup>17-19</sup> Così Ananìa andò e trovò Saulo, su cui appoggiò le
mani, dicendo: "Fratello Saulo, Gesù il Capo, che ti è apparso per
strada, mi ha mandato da te, in modo che tu sia pieno di Spirito e
recuperi la vista!" In quel momento Saulo si sentì come se gli
caderessero delle scaglie dagli occhi, e recuperò la vista all'istante.
Si fece subito battezzare e, dopo aver mangiato, riacquistò le forze.

#### Un cambio di fronte

<sup>19-22</sup> Rimase alcuni giorni a Damasco con i cristiani, e
subito dopo si mise a predicare nelle sinagoghe il Messaggio di Gesù,
Figlio di Dio. Quelli che lo ascoltavano restavano di stucco. "Ma non è
quello che a Gerusalemme perseguitava così spietatamente proprio i
seguaci di Gesù?" si chiedevano. "Era venuto qui per arrestarli tutti e
portarli in catene ai capi sacerdoti!" Nei dibattiti Saulo diventava
sempre più abile e metteva a disagio gli ebrei di Damasco, dimostrando
che Gesù è il Protagonista.

<sup>23-25</sup> Dopo qualche settimana, i capi ebrei si misero
d'accordo per ucciderlo, ma Saulo venne a sapere del loro piano. Gli
ebrei facevano perfino la guardia alle porte della città, giorno e
notte, per evitare che sfuggisse. Ma una notte alcuni credenti presero
Saulo e lo calarono giù dal muro di cinta in una cesta.

<sup>26-28</sup> Arrivato a Gerusalemme, Saulo cercava di unirsi ai
seguaci di Gesù, ma chi si fidava? Non ci credevano che fosse davvero
convertito. Ma Bàrnaba lo portò dai Testimoni e raccontò tutto: come
Saulo aveva visto Dio mentre andava a Damasco, quello che Dio gli aveva
detto e l'entusiasmo con cui presentava Gesù. Da allora Saulo fu accolto
tra di loro.

<sup>28-30</sup> Andava e veniva con i cristiani a Gerusalemme, e
predicava senza peli sulla lingua come rappresentante di Gesù il Capo.
Si fermava a parlare e a discutere anche con gli Ebrei Greci, ma non la
presero bene, e cercarono di ucciderlo. Quando i compagni seppero del
pericolo che stava correndo, accompagnarono Saulo al porto di Cesarèa, e
lo rimandarono a casa sua, a Tarso, in Turchia.

<sup>31</sup> Era un momento di tranquillità e di crescita per la Chiesa
in tutta la Giudea, la Galilea e la Samaria. I cristiani vivevano nel
rispetto di Dio e con l'aiuto di Spirito, e il loro numero aumentava.

#### Due miracoli straordinari

<sup>32-35</sup> Pietro girava il paese visitando i cristiani e arrivò
anche a Lod[^2]. Qui incontrò un certo Enea, che da otto anni era
paralizzato e costretto a letto. Pietro gli disse: "Enea, Gesù il
Protagonista ti guarisce! Àlzati e rifatti il letto!" Subito Enea si
alzò. Vedendolo camminare, tutti gli abitanti di Lod e di Saròn si
convertirono a Gesù.

<sup>36-37</sup> Nella città di Giaffa[^3] viveva una cristiana di nome
Tabità, (che significa 'gazzella'), sempre impegnata a fare del bene e
ad aiutare i poveri. Proprio in quel periodo Tabità si ammalò e morì. I
suoi amici la prepararono per il funerale. Dopo averla lavata, la
sistemarono in una stanza del piano di sopra. <sup>38-39</sup> Siccome
Giaffa era poco lontana da Lod, quando i credenti di Giaffa seppero che
Pietro era a Lod, mandarono due persone a chiedergli di andare subito da
loro. Pietro li seguì. Appena arrivato, lo portarono di sopra, alla bara
di Tabità. La camera era piena di vedove che, piangendo, facevano vedere
a Pietro i mantelli e gli altri vestiti che Tabità cuciva quando era
ancora viva. <sup>40-41</sup> Pietro cacciò tutti dalla stanza, poi si
inginocchiò e pregò. Rivolgendosi al corpo senza vita disse: "Àlzati,
Tabità!" A queste parole, lei aprì gli occhi e, quando vide Pietro, si
mise seduta. Lui le diede la mano e l'aiutò ad alzarsi, poi chiamò gli
altri cristiani e le vedove, a cui la presentò viva e vegeta!
<sup>42-43</sup> La notizia della risurrezione di Tabità si sparse
velocemente per tutta Giaffa, e in molti si affidarono a Gesù. Pietro
rimase a Giaffa per parecchi giorni, a casa di un certo Simone,
conciatore di pelli.

[^1]: le parrocchie degli ebrei

[^2]: o Lidda, a 15km da Tel Aviv

[^3]: oggi inglobata in Tel Aviv


--------------------------------

[<-indietro](st08.html) [avanti ->](st10.html)


