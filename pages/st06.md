---
layout: page
title: 6
---
[<-indietro](st05.html) [avanti ->](st07.html)

--------------------------------

#### La chiesa si organizza

<sup>1-4</sup> Crescendo il numero dei credenti, cominciarono anche le
prime discussioni. Un gruppo[^1] si lamentava che le loro vedove
venivano trascurate, e che durante la distribuzione giornaliera, non
ricevevano la stessa quantità di cibo che si dava alle vedove ebree.
Allora i Dodici Testimoni convocarono tutti i credenti e dissero: "Noi
dovremmo impiegare il nostro tempo a predicare, non a gestire la mensa.
Perciò cari fratelli, scegliete fra voi sette persone sagge, piene di
Spirito di Dio e ben viste da tutti, e noi affideremo a loro questo
incarico. Così noi Testimoni possiamo dedicarci a pregare, a predicare e
ad insegnare."

<sup>5-6</sup> L'assemblea fu d'accordo, e scelsero: Stefano, uomo pieno
di fede e di Spirito, Filippo, Pròcoro, Nicànore, Timòne, Parmena e
Nicola di Antiochia, uno straniero convertito prima all'ebraismo e poi
al cristianesimo. Tutti e sette furono presentati ai Testimoni, che
pregarono per loro e gli appoggiarono le mani sulla testa, in segno di
benedizione.

<sup>7</sup> Il Messaggio di Dio si diffondeva sempre più. A Gerusalemme
il numero di seguaci di Gesù si moltiplicava a vista d'occhio, e si
convertirono anche molti sacerdoti ebrei.

#### Stefano

<sup>8-10</sup> Un cristiano di nome Stefano, carico di energia divina,
faceva miracoli straordinari tra la gente. Ma un giorno alcuni membri
della parrocchia[^2] 'dei Liberati' cominciarono a discutere con
Stefano. Si aggiunsero al dibattito ebrei di Cirene, di Alessandria
d'Egitto e delle province turche della Cilicia e dell'Asia. Nessuno di
loro, però, riusciva a tenergli testa, perché Stefano parlava con la
saggezza di Spirito di Dio.

<sup>11-14</sup> Perciò convinsero dei malavitosi ad accusarlo di aver
bestemmiato contro Mosè, e perfino contro Dio. Gli misero contro il
popolo, i capi ebrei e gli esperti di Bibbia. Poi lo accerchiarono, lo
presero e lo portarono in tribunale. Presentarono dei falsi testimoni,
che dicevano: "Questa persona passa la giornata a parlare contro il
nostro Tempio e le regole di Mosè! Noi stessi l'abbiamo sentito dire che
Gesù di Nazaret distruggerà il Tempio e cambierà tutte le regole di
Mosè!"

<sup>15</sup> Tutti quelli seduti nella sala del tribunale fissavano
Stefano, e si accorsero che il suo viso si illuminava come quello di un
angelo!

[^1]: gli Ellenisti, di cultura greca

[^2]: la sinagoga



--------------------------------

[<-indietro](st05.html) [avanti ->](st07.html)

