---
layout: page
title: 16
---

[<-indietro](st15.html) [avanti ->](st17.html)

--------------------------------

#### Paolo in Turchia

<sup>1-3</sup> Paolo e Sila arrivarono a Derbe, poi proseguirono per
Listra, dove incontrarono Timòteo, un seguace di Gesù di madre ebrea
cristiana e padre greco. Timòteo era stimato dai membri delle chiese di
Listra e Iconio. Paolo voleva che si aggregasse alla loro compagnia, e
quindi, per rispetto degli ebrei della zona, prima di partire, lo fece
circoncidere[^1], perché tutti sapevano che suo padre era greco[^2].
<sup>4-5</sup> Passando di città in città, comunicavano alle varie
chiese le decisioni prese dai Testimoni e dai responsabili della chiesa
di Gerusalemme[^3], e raccomandavano di osservarle. Così nelle chiese
aumentava ogni giorno la fiducia in Dio, e anche il numero dei
cristiani.

<sup>6-8</sup> Poi proseguirono verso nord-ovest[^4], perché Spirito di
Dio li aveva avvertiti di non andare diretti verso ovest[^5]. Arrivati
nella zona del Mar di Màrmara[^6], Paolo, Sila e Timòteo volevano
proseguire verso nord[^7], ma anche questa volta Spirito di Dio non
volle. Così, scendendo verso sud-ovest, raggiunsero la città di
Troade[^8].

#### La visione di Paolo

<sup>9-10</sup> Quella notte, Paolo ebbe una visione. Nel suo sogno vide
un abitante della Macedonia[^9], che lo implorava: "Vieni ad aiutarci!"
In quattro e quattr'otto fu deciso: saremmo andati in Macedonia, perché
era chiaro che Dio ci invitava a portare la Buona Notizia agli abitanti
di quella provincia.[^10]

<sup>11-12</sup> Ci imbarcammo a Troade, e andammo diretti all'isola di
Samotracia. Il giorno dopo proseguimmo per Neapoli[^11] e da lì
raggiungemmo Filippi, colonia romana e capoluogo di quella parte della
Macedonia. Là rimanemmo per diversi giorni.

<sup>13-15</sup> Un sabato uscimmo dalla città per andare lungo il
fiume, pensando che ci fosse un posto dove la gente si riuniva per
pregare. Ci sedemmo e cominciammo a parlare con alcune donne che si
erano riunite. Una di loro si chiamava Lidia: veniva dalla città di
Tiatira e commerciava stoffe tinte di porpora[^12]. Lidia adorava già il
Vero Dio e, mentre ci ascoltava, Dio la rese sensibile e lei accolse
pienamente le parole di Paolo. Dopo aver praticato il lavaggio rituale
[^13] con tutta la sua famiglia, ci invitò a casa sua: "Se ritenete che
seguo Dio e Gesù", ci disse, "dovete essere miei ospiti!" E insistette
finché non accettammo.

#### La ragazza che prediceva il futuro

<sup>16-17</sup> Un giorno, mentre andavamo al solito posto per pregare,
ci venne incontro una schiava, che, grazie ad uno spirito, prediceva il
futuro e guadagnava così molti soldi per i suoi padroni. La ragazza
cominciò a seguirci, e gridava: "Questi signori sono servi del Dio
Supremo. Sono venuti ad annunciarvi la Via della Salvezza!"

<sup>18</sup> La cosa si ripeté per parecchi giorni, finché Paolo,
esasperato, si voltò e disse al demonio che era in lei: "A nome di Gesù
il Protagonista, ti ordino di uscire da questa donna!" Immediatamente lo
spirito uscì dalla schiava. <sup>19-20</sup> Ma i suoi padroni, vedendo
svanire ogni speranza di futuri guadagni, presero Paolo e Sila e li
trascinarono in piazza davanti alle autorità. Li accusarono dicendo ai
giudici: "Stanno mettendo sottosopra la nostra città! Sono Ebrei e
insegnano riti che noi, come Romani, non possiamo accettare e tanto meno
praticare!"

<sup>21-24</sup> Ben presto si raccolse una folla che aggredì Paolo e
Sila. I giudici gli strapparono i vestiti di dosso e ordinarono di
bastonarli. Uno dopo l'altro i colpi segnavano profondamente la schiena
di Paolo e Sila che, dopo la punizione, furono trascinati in prigione.
Ordinarono al loro carceriere di rinchiuderli in massima sicurezza, e
quindi lui li portò nella cella più interna, legati con delle catene ai
piedi.

#### In prigione

<sup>25-26</sup> Verso mezzanotte, mentre Paolo e Sila pregavano e
cantavano a Dio, e gli altri prigionieri ascoltavano, all'improvviso ci
fu un grande terremoto. La prigione fu scossa dalle fondamenta, tutte le
porte si aprirono e le catene dei carcerati caddero a terra!
<sup>27-29</sup>Il carceriere, svegliatosi di soprassalto, quando vide
le porte delle celle spalancate, pensò che i prigionieri fossero
scappati ed estrasse la spada per uccidersi. Ma Paolo gridò ad alta
voce: "Non farlo! Siamo ancora tutti qui!" Il carceriere, dopo aver
chiesto una luce, si precipitò nella cella di Paolo e Sila e, tutto
tremante, si inginocchiò davanti a loro. <sup>30-31</sup>Poi li portò
fuori e chiese: "Signori, che devo fare per essere salvato?" "Affidati a
Gesù il Capo e sarai salvato tu e tutta la tua famiglia", gli risposero.
<sup>32-34</sup>Paolo e Sila spiegarono il Messaggio di Gesù a lui e a
tutta la sua famiglia. In quella stessa ora della notte, il carceriere
curò le loro piaghe e, insieme con la sua famiglia si fecero battezzare.
Per finire, li portò a casa sua e preparò da mangiare per loro. Che
festa per lui e per i suoi familiari essere tutti arrivati a fidarsi di
Dio!

<sup>35-37</sup> All'alba, i giudici mandarono delle guardie a dire al
carceriere: "Lasciate liberi quei signori!" Allora il carceriere disse a
Paolo: "I magistrati mi hanno ordinato di liberarvi. Potete uscire e
andarvene tranquillamente." Ma Paolo rispose alle guardie: "Anche no! Ci
hanno fatto bastonare in pubblico, e senza processo, per di più! Poi ci
hanno buttato in prigione, nonostante fossimo cittadini romani, e ora
vorrebbero mandarci via facendo finta di niente?! Che faccia tosta! Che
vengano di persona a portarci fuori!"

<sup>38-39</sup> Le guardie riferirono queste parole ai giudici, e loro,
sentendo che Paolo e Sila erano cittadini romani[^14], si spaventarono
parecchio. Andarono subito in prigione da loro e, scusandosi tanto, li
portarono fuori, chiedendogli insistentemente di lasciare la città.

<sup>40</sup> Usciti dal carcere, Paolo e Sila tornarono a casa di
Lidia, dove si incontrarono con quelli della chiesa. Dopo averli
incoraggiati un'ultima volta, lasciarono la città.

[^1]: vedi cap. 15

[^2]: per essere ebrei, come minimo bisogna avere la madre ebrea ed
    essere circoncisi

[^3]: vedi cap. 15

[^4]: le antiche regioni della Frigia e della Galazia

[^5]: l'antica provincia di Asia

[^6]: anticamente Misia

[^7]: verso l'antica Bitinia

[^8]: il porto vicino Troia

[^9]: la Macedonia è una regione al nord della Grecia

[^10]: l'autore si è aggiunto al gruppo

[^11]: lungo la costa della Grecia

[^12]: una tinta violacea pregiata

[^13]: il battesimo

[^14]: un cittadino romano aveva dei privilegi importanti, tra cui il diritto ad un processo in caso di denuncia



--------------------------------

[<-indietro](st15.html) [avanti ->](st17.html)
