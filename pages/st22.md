---
layout: page
title: 22
---

[<-indietro](st21.html) [avanti ->](st23.html)

--------------------------------

#### Paolo si difende

<sup>1-4</sup> "Fratelli e anziani! Consentitemi qualche parola in mia
difesa!" Sentendolo parlare in ebraico, fecero ancora più silenzio. "Io
sono ebreo", continuò Paolo, "nato a Tarso, in Turchia, ma cresciuto qui
con voi, a Gerusalemme. Sono stato allievo di Gamaliele, da cui ho
imparato a seguire per filo e per segno le regole e le tradizioni dei
nostri antenati. Ho lavorato con passione per la causa del nostro Dio,
proprio come voi oggi. Per questo ho perseguitato i cristiani, li ho
messi a morte, li ho fatti arrestare e mettere in carcere, uomini e
donne!"

<sup>5-10</sup> "Il Sacerdote Capo e tutte le autorità religiose lo
possono testimoniare. A loro infatti chiesi delle lettere per i capi
ebrei di Damasco, lettere che mi autorizzavano ad arrestare e portare a
Gerusalemme i cristiani che avessi trovato, per poterli punire. Ma
durante il viaggio, verso mezzogiorno, prima di entrare a Damasco, di
colpo mi apparve una grande luce dal cielo. Caddi a terra, e sentii una
voce che mi diceva: 'Saulo, Saulo[^1], perché mi perseguiti?' Io chiesi:
'Chi mi parla, Capo?' 'Sono Gesù di Nazaret, quello che stai
perseguitando', rispose la voce. I miei accompagnatori avevano visto la
luce, ma non capivano la voce che mi parlava. 'Cosa devo fare, Capo?'
domandai. E lui mi disse: 'Àlzati e vai a Damasco: là ti riferiranno
tutto quello che voglio da te.'"

<sup>11-16</sup> "Mi alzai, e siccome non vedevo più niente per la luce
fortissima che mi aveva colpito, mi feci accompagnare per mano dai miei
compagni, fino a Damasco. Poi venne da me un signore di nome Ananìa, uno
che rispettava Dio e le regole di Mosè, stimato da tutti gli ebrei di
Damasco. Ananìa, in piedi davanti a me, disse: 'Fratello Saulo, recupera
la vista!' In quell'istante preciso riacquistai la vista e lo vidi. Poi
mi disse: 'Il Dio dei nostri antenati ti ha scelto per una missione
divina: dovrai vedere e ascoltare l'*Unico che non sbaglia*. Tu porterai
dappertutto il suo Messaggio e racconterai a tutti quello che hai visto
e sentito. Cosa aspetti? Vai subito a fare il lavaggio rituale per
chiedere a Gesù di cancellare i tuoi sbagli!"

<sup>17-21</sup> "Ritornai a Gerusalemme. Il giorno dopo il mio ritorno,
mentre pregavo nel Tempio, feci una esperienza mistica: una visione di
Dio che mi diceva: 'Scappa in fretta da Gerusalemme, perché quì la gente
non ti crederà, se porti il mio Messaggio'. 'Ma, Capo', replicai, 'lo
sanno tutti che giravo per le parrocchie facendo arrestare e frustare
quelli che credono in te. E quando Stefano, tuo Testimone, fu ucciso,
anch'io lo condannavo, e tenevo i mantelli di quelli che lo uccidevano.'
Ma Dio mi disse: 'Devi andare via, perché ti manderò lontano, dagli
stranieri.'"

<sup>22-23</sup> Fino a questo punto, la folla ascoltò. Ma poi,
imbestialiti, cominciarono tutti a urlare: "A morte! Uccidetelo! Non
merita di vivere!" Gridando, si toglievano i mantelli, e lanciavano per
aria manciate di polvere.

#### Paolo nella fortezza

<sup>24-26</sup> L'ufficiale ordinò di portare Paolo nella fortezza e di
frustarlo a sangue per fargli confessare il motivo per cui gli Ebrei ce
l'avevano tanto con lui. Ma mentre veniva legato per essere frustato,
Paolo si rivolse al sottufficiale lì presente e chiese: "Scusate, ma chi
vi autorizza a frustare un cittadino romano, senza neanche fargli un
processo?" Il sottufficiale corse subito dall'ufficiale capo, per
avvertirlo: "Ma lo sai cosa stai facendo? Quello lì è un cittadino
romano!" esclamò. <sup>27-29</sup> L'ufficiale si avvicinò a Paolo e gli
chiese: "E' vero che sei un cittadino romano?" "Certo!" rispose Paolo.
"Anch'io!", replicò l'ufficiale, "e mi è anche costato caro!" "Io,
invece, sono cittadino romano per nascita!" ribatté Paolo. Sentendo
queste parole, i soldati, che poco prima erano pronti a frustarlo, si
ritirarono. Anche l'ufficiale, quando capì che Paolo era un cittadino
romano, ebbe paura, perché lo aveva fatto legare.

<sup>30</sup> Il giorno dopo, volendo sapere esattamente di cosa lo
accusavano gli Ebrei, l'ufficiale capo gli fece togliere le catene, e
ordinò ai capi sacerdoti e a tutti i membri del tribunale ebraico di
riunirsi. Poi fece portare Paolo davanti a loro.

[^1]: Saulo era il nome di nascita di Paolo


--------------------------------


[<-indietro](st21.html) [avanti ->](st23.html)