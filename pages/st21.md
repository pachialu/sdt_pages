---
layout: page
title: 21
---

[<-indietro](st20.html) [avanti ->](st22.html)

--------------------------------

#### Da Mileto a Cesarèa

<sup>1-3</sup> Con gran dispiacere ci separammo dagli amici di Efeso, e
ripartimmo per mare. Arrivammo dritti a Cos[^1], il giorno dopo a Rodi,
e da lì a Pàtara, dove prendemmo una nave diretta in Libano. Lasciammo a
sinistra l'isola di Cipro, e sbarcammo nel porto di Tiro in Libano, dove
la nave doveva lasciare il carico. <sup>4-6</sup> Andammo a cercare i
cristiani del posto e restammo con loro una settimana. Questi seguaci,
ascoltando Spirito di Dio, più volte consigliarono a Paolo di non farsi
vedere a Gerusalemme. Passata la settimana, tornammo alla nave, e tutti,
compresi mogli e figli, ci accompagnarono al porto. Pregammo insieme in
ginocchio sulla spiaggia, poi ci salutammo. Noi salimmo a bordo, e loro
se ne tornarono a casa.

<sup>7-9</sup> Dopo aver lasciato Tiro, ci fermammo a Tolemàide, dove
salutammo i cristiani, con cui restammo, però, solo un giorno.
Proseguimmo per Cesarèa marittima[^2], dove fummo ospitati in casa di
Filippo il predicatore, uno dei primi sette assistenti della chiesa[^3].
Filippo aveva quattro figlie, non sposate, che avevano il dono di
riferire i messaggi di Dio[^4].

<sup>10-14</sup> Rimanemmo a Cesarèa parecchi giorni, e mentre eravamo
lì, dalla Giudea venne a trovarci Àgabo[^5], un messaggero di Dio. Agabo
si legò i piedi e le mani con la cintura di Paolo e riferì: "Spirito di
Dio dice questo: 'Così gli Ebrei di Gerusalemme legheranno il
proprietario di questa cintura, e lo consegneranno ai Romani.'" Sentendo
queste parole, sia noi che quelli del posto supplicammo Paolo di non
andare a Gerusalemme. E Paolo: "Che fate? Perché piangete tutti? Così mi
spezzate il cuore! Per quanto mi riguarda, sono pronto a farmi
incatenare, e anche a morire a Gerusalemme, per conto di Gesù il Capo!"
Dato che non c'era verso di convincerlo, non insistemmo più. "Andrà come
vuole Dio", dicemmo.

#### Paolo a Gerusalemme

<sup>15-17</sup> Poco tempo dopo ci preparammo e partimmo per
Gerusalemme. Con noi vennero anche alcuni cristiani di Cesarèa che ci
accompagnarono fino a casa di Masòne, di Cipro, uno dei primi seguaci,
che ci avrebbe ospitato; tutti i credenti di Gerusalemme furono molto
contenti di vederci.

<sup>18-19</sup> Il giorno dopo, andammo con Paolo per incontrarci con
Giacomo; insieme a lui c'erano tutti i responsabili della chiesa di
Gerusalemme. Dopo averli salutati, Paolo raccontò per filo e per segno
tutto quello che Dio aveva fatto tra i non-ebrei grazie al suo lavoro.
<sup>20-24</sup> Sentendo queste notizie tutti lodarono Dio, poi dissero
a Paolo: "Fratello, hai visto quante migliaia di Ebrei sono diventati
cristiani? E questi continuano a rispettare scrupolosamente le regole e
le tradizioni ebraiche. Ma gli hanno raccontato che tu insegni a tutti
gli Ebrei che vivono tra gli stranieri di non seguire più le regole di
Mosè, né le tradizioni ebraiche, e di non circoncidere[^6] i figli
maschi. A questo punto, che facciamo? Sicuramente verranno a sapere che
sei qui. Ascolta la nostra idea: qui ci sono quattro ebrei che hanno
fatto una promessa a Dio per cui devono farsi tagliare i capelli a zero.
Andate tutti e cinque al Tempio, fate insieme la purificazione rituale,
e tu paga per loro. Così sapranno tutti che rispetti le regole ebraiche
e che non è vero niente di quello che si racconta su di te.
<sup>25-26</sup> Per quanto riguarda i non ebrei che seguono Gesù, non
pretendiamo mica che seguano questi riti ebraici. Abbiamo già scritto a
loro[^7] di non mangiare cibi offerti agli idoli, né carne di animali
strangolati, né sangue di animali, ed evitare rapporti sessuali vietati
agli ebrei." Paolo fu d'accordo e, il giorno dopo, fece i riti di
purificazione insieme agli altri quattro, poi entrò nel Tempio per
annunciare che dopo sette giorni avrebbe completato la promessa a Dio e
portato una offerta per ciascuno di loro.

#### Paolo assalito

<sup>27-29</sup> I sette giorni della purificazione erano quasi passati,
quando alcuni ebrei della Turchia videro Paolo nel Tempio e cominciarono
ad accusarlo davanti a tutti. Subito gli saltarono addosso, gridando:
"Aiutateci! Ebrei, aiutateci! Questo è l'infame che predica contro il
nostro popolo e le regole ebraiche. Offende persino il Tempio di Dio e
l'ha profanato, facendo entrare dei non-ebrei!" Infatti poco prima,
avevano visto Paolo in giro per la città con Tròfimo, un turco di Efeso,
ed erano convinti che Paolo l'avesse portato nel Tempio.

<sup>30-33</sup> La gente in città cominciava ad agitarsi e si riunì una
folla violenta. Presero Paolo, lo trascinarono fuori dal Tempio e
sbarrarono le porte. Mentre stavano cercando di ucciderlo, l'ufficiale
capo dei soldati romani[^8] fu informato che a Gerusalemme era scoppiato
il caos. Chiamò al volo i soldati e i sottufficiali e si lanciò verso la
folla. Gli ebrei videro arrivare l'ufficiale e i soldati e smisero di
picchiare Paolo. Il tribuno fece immediatamente arrestare Paolo e ordinò
di mettergli manette e catene. Poi chiese chi fosse e che cosa avesse
fatto. <sup>34-36</sup> Nella folla, chi gridava una cosa e chi
un'altra. L'ufficiale, capendo che nella confusione non sarebbe venuta
fuori la verità, ordinò di portare Paolo alla fortezza. Arrivati alla
scalinata della fortezza, per proteggerlo dalla violenza della folla, i
soldati dovettero portarlo sulle spalle. I manifestanti intanto, li
seguivano gridando: "A morte! A morte!"

<sup>37-40</sup> Mentre stava entrando, Paolo chiese all'ufficiale:
"Posso dirle una cosa?" "Parli il greco?" chiese lui sorpreso. "Ero
sicuro che fossi l'Egiziano che aveva guidato una rivolta e portato
quattromila terroristi nel deserto!" "Ma no", rispose Paolo, "io sono
ebreo di Tarso, una città importante della Turchia. La prego, mi
permetta di parlare a questa gente." L'ufficiale acconsentì.

<sup>40</sup>Allora Paolo, in piedi sulla scalinata, fece segno alla
gente di calmarsi. Quando si fece silenzio, Paolo, in lingua ebraica,
cominciò il suo discorso.

[^1]: un'isola

[^2]: oggi in Israele

[^3]: vedi cap.6

[^4]: il dono di profezia

[^5]: vedi cap.11

[^6]: vedi cap.15

[^7]: vedi cap.15

[^8]: il Tribuno, capo di 600 soldati



--------------------------------

[<-indietro](st20.html) [avanti ->](st22.html)
