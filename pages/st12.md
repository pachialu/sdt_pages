---
layout: page
title: 12
---

[<-indietro](st11.html) [avanti ->](st13.html)

--------------------------------

#### Ricomincia la persecuzione: Giacomo e Pietro

<sup>1-2</sup> In quel periodo il re Erode iniziò a perseguitare alcuni
cristiani e condannò a morte Giacomo, il Testimone fratello di Giovanni.
<sup>3-5</sup> Vedendo che i capi ebrei erano contenti, fece arrestare
anche Pietro. Era il periodo della Pasqua. Dopo averlo arrestato, Erode
lo mise in prigione e ordinò che fosse guardato a vista da quattro
squadre di soldati. L'intenzione di Erode era di processare Pietro,
davanti al popolo, dopo la Pasqua. Ma mentre Pietro era in carcere, la
Chiesa pregava intensamente per lui.

<sup>6-8</sup> La notte prima del processo, Pietro dormiva, legato con
doppia catena fra due soldati, mentre altri erano di guardia davanti
alla porta della prigione. Improvvisamente, una luce illuminò la cella e
un angelo di Dio apparve accanto a Pietro. L'angelo gli diede un
colpetto sul fianco per svegliarlo, e disse: "Veloce, àlzati!" Di colpo
le catene caddero dai polsi di Pietro. "Vèstiti e mettiti i sandali",
ordinò l'angelo. Pietro ubbidì. "Metti il mantello e seguimi!"
<sup>9-11</sup> Pietro uscì dalla cella e lo seguì. Per tutto questo
tempo era convinto di essere in un sogno o una visione; non pensava che
quello che stava succedendo fosse reale. Dopo aver superato la prima e
la seconda sentinella, arrivarono al portone di ferro che dava sulla
strada. Il portone si aprì da solo davanti a loro e così uscirono. Una
volta fuori, l'angelo lo accompagnò giù da un vicoletto, poi,
all'improvviso, come era venuto, sparì. Finalmente Pietro iniziò a
capire cosa era successo. "Ma è proprio vero!" disse, "Il Capo ha
mandato il suo angelo per salvarmi da Erode e da tutto il male che i
capi ebrei mi auguravano!"

<sup>12-16</sup> Pietro si fermò un attimo a pensare, poi andò verso
casa di Maria, la mamma di Giovanni Marco. Là si erano riuniti molti
della chiesa per pregare insieme. Pietro bussò alla porta e una ragazza
di nome Rode venne a sentire chi era. Quando riconobbe la voce di
Pietro, fu talmente contenta che invece di aprire, tornò a raccontare a
tutti che Pietro era lì, alla porta. Nessuno le credette. "Sei fuori di
testa!" le dissero. Ma, siccome insisteva, azzardarono: "L'avranno
ucciso e sarà venuto il suo fantasma!" Intanto Pietro continuava a
bussare. Immaginate che sorpresa quando finalmente gli aprirono!

<sup>17</sup> Pietro fece segno a tutti di calmarsi, e raccontò di come
Dio l'aveva fatto uscire dal carcere. Poi disse: "Fate sapere a Giacomo
e agli altri fratelli quello che è successo." Poi se ne andò in un posto
più sicuro.

<sup>18-19</sup> All'alba, le guardie erano nel panico per la sparizione
di Pietro. Quando Erode ordinò di portarlo e non lo trovarono, fece
arrestare le sedici guardie che furono rapidamente processate e
condannate a morte.

<sup>19-20</sup> Poi Erode partì dalla Giudea e prese residenza a
Cesarèa. Mentre era a Cesarèa, una delegazione di Tiro e Sidone[^1] gli
chiese udienza. Erode era molto irritato contro queste due città, ma i
loro ambasciatori ottennero l'appoggio di Blasto, segretario del re, e
chiesero un accordo di pace, perché le scorte alimentari della loro
gente dipendevano dal commercio con il paese di Erode.

<sup>21-23</sup> Nel giorno fissato, Erode, dopo aver indossato il suo
mantello da re, si sedette sul trono e cominciò a parlare. Alla fine del
discorso, il popolo l'applaudì, gridando: "Parla un dio, non un uomo!"
In quel momento un angelo di Dio colpì Erode con una terribile malattia,
e morì rosicato dai vermi, perché aveva preso per sé l'adorazione degli
uomini, invece di attribuire il merito a Dio.

#### Barnaba e Paolo ad Antiochia

<sup>24</sup> Intanto il Messaggio di Dio si diffondeva sempre di più, e
il numero dei credenti aumentava.

<sup>25</sup> Barnaba e Paolo visitarono Gerusalemme, poi, terminata la
loro missione, tornarono, portando con sé anche Giovanni Marco.

[^1]: due città costiere dei Fenici


--------------------------------

[<-indietro](st11.html) [avanti ->](st13.html)
