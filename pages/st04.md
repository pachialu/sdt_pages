---
layout: page
title: 4
---
[<-indietro](st03.html) [avanti ->](st05.html)

--------------------------------

#### L'arresto di Pietro e Giovanni.

<sup>1-4</sup> Stavano ancora parlando con la gente, quando arrivarono i
capi sacerdoti, i capitani della polizia del Tempio ed alcuni
Sadducei[^1]. Erano indignati perché Pietro e Giovanni predicavano in
pubblico, proclamando ai quattro venti che, grazie a Gesù, era possibile
risorgere dalla morte. Perciò li arrestarono e, siccome era già sera, li
lasciarono in prigione fino al giorno dopo. Comunque, molte persone che
avevano ascoltato i Testimoni di Gesù credettero, e a questo punto il
numero dei credenti aumentò fino a cinquemila persone.

<sup>5-7</sup> Il giorno dopo, i capi del popolo, i consiglieri e tutti
i capi ebrei si riunirono a Gerusalemme. C'era Anna[^2], il Sacerdote
Capo Caifa, Giovanni, Alessandro ed altri parenti del Sacerdote Capo. I
due allievi di Gesù furono portati davanti a loro. "Chi vi ha
autorizzato a fare queste cose?" chiesero.

<sup>8-12</sup> Allora Pietro, pieno di Spirito di Dio, cominiciò: "Capi
e consiglieri del nostro popolo, ascoltate! Se vi riferite alla buona
azione fatta allo zoppo e al modo in cui è stato guarito, sia ben chiaro
a voi e a tutti gli Ebrei che questo è avvenuto a nome e per merito di
Gesù di Nazaret, il Protagonista, l'uomo che voi avete crocifisso, ma
che Dio ha risuscitato! È per merito suo che questo signore si presenta
a voi completamente guarito! Perché Gesù, il Messia, è quello di cui
parla la nostra Bibbia, quando dice[^3]: *'la pietra che voi costruttori
avete scartato è diventata la pietra angolare.'* Gesù il Protagonista e
nessun altro può salvarci! Non esiste altro nome al mondo che la gente
possa invocare per essere salvati!"

<sup>13-15</sup> Davanti alla sicurezza di Pietro e di Giovanni, che
erano analfabeti senza cultura, i presenti restarono stupiti,
riconoscendoli come quelli che erano stati con Gesù. Vedendo poi, lì in
piedi, vicino a loro quel signore che era stato guarito, non sapevano
proprio cosa dire. Allora fecero uscire Pietro e Giovanni dalla sala del
consiglio e si misero a discutere tra loro.

<sup>16-18</sup> "Che ne facciamo di questi qua?" si chiedevano. "Non
possiamo assolutamente negare che abbiano compiuto un grande miracolo:
lo sa tutta Gerusalemme! Però possiamo vietargli di fare propaganda.
Dobbiamo assolutamente proibirgli di parlare di Gesù, così la notizia
non si diffonderà ancora di più." Perciò, dopo averli richiamati, gli
ordinarono di non parlare più di Gesù, e tanto meno di insegnare a suo
nome. <sup>19-20</sup> Ma Pietro e Giovanni risposero: "Decidete voi
stessi cos'è più giusto davanti a Dio: ubbidire a voi, oppure a Lui?
Come facciamo a non parlare delle cose meravigliose che abbiamo visto e
udito da Gesù?" <sup>21-22</sup> I capi li minacciarono di nuovo poi li
lasciarono andare, perché non sapevano come punirli senza provocare una
rivolta. Tutti, infatti, glorificavano Dio per il miracolo avvenuto: la
guarigione di un uomo zoppo da quarant'anni.

<sup>23-25</sup> Appena liberi, Pietro e Giovanni tornarono dagli altri
e riferirono i discorsi dei capi sacerdoti e consiglieri. Dopo averli
ascoltati, tutti i credenti pregarono insieme: "Dio Supremo, tu che
creasti il cielo e la terra, il mare e tutte le cose che contengono. Sei
tu, che per mezzo di Spirito di Dio hai ispirato il Re Davide, nostro
antenato e tuo servo. Tu stesso gli hai fatto dire:  
//'Perché si ribellano le nazioni?  
Perché i popoli studiano piani inutili?  
I potenti si sono allineati;  
i governanti complottano contro il Capo  
e contro il suo Inviato Speciale.' " //[^4]

<sup>26-30</sup> "È proprio questo che sta succedendo oggi in questa
città! Infatti Erode, Ponzio Pilato, tutti i Romani e il popolo
d'Israele si sono uniti contro Gesù, il tuo Servo Dedicato. Hanno fatto
quello che tu, Capo Supremo, nella tua saggezza e potenza, avevi deciso
che succedesse. Ma ora, Dio nostro, considera le loro minacce e concedi
a noi, tuoi servi, di annunciare il tuo Messaggio con gran coraggio.
Vienici incontro per guarire e per fare miracoli e cose grandi nel nome
del tuo Servo Speciale: Gesù!"

<sup>31</sup> Appena finita questa preghiera, la casa dove si erano
riuniti tremò: tutti furono pieni di Spirito e, con grande sicurezza,
cominciarono a predicare il Messaggio di Dio.

#### I primi cristiani si aiutano

<sup>32-34</sup> Tutti i credenti vivevano d'amore e d'accordo; nessuno
considerava i propri averi come privati e personali, ma tenevano tutto
in comune. I Testimoni predicavano in modo veramente convincente che
Gesù il Capo era risuscitato, e i credenti erano guidati dalla grazia di
Dio. Infatti tra loro non c'era povertà, perché i possessori di case o
terreni li vendevano, e consegnavano ai Testimoni il ricavato da
ridistribuire fra tutti secondo le necessità.

<sup>35-37</sup> Così fece, ad esempio, un certo Giuseppe,
(soprannominato Barnaba, che si può tradurre 'di incoraggiamento'),
discendente di Levi, cresciuto a Cipro. Barnaba aveva un campo, lo
vendette e donò il ricavato ai Testimoni.

[^1]: un movimento religioso degli ebrei

[^2]: l'ex Sacerdote Capo

[^3]: nel Salmo 118

[^4]: citazione da Salmo 2


--------------------------------


[<-indietro](st03.html) [avanti ->](st05.html)

