---
layout: page
title: 2
---
[<-indietro](st01.html) [avanti ->](st03.html)

--------------------------------

#### Il giorno di Pentecoste

<sup>1-4</sup> Sette settimane dopo la morte e risurrezione di Gesù, nel
giorno della festa di Pentecoste[^1], i seguaci di Gesù si riunirono
tutti insieme. Improvvisamente sentirono un rumore dall'alto, come di un
vento forte, che si diffondeva in tutta la casa dove si trovavano.
Apparvero delle fiammelle, che si posavano individualmente su ognuno di
loro. Tutti i presenti furono pieni di Spirito di Dio e cominciarono a
dire frasi in altre lingue, ognuno secondo come Spirito lo ispirava.

<sup>5-6</sup> Quel giorno si trovavano a Gerusalemme molti Ebrei venuti
da tutto il mondo per le celebrazioni religiose. Sentendo quel rumore,
corsero a vedere e rimasero sbalorditi, perché ognuno sentiva i seguaci
di Gesù parlare nella propria lingua.

<sup>7-13</sup> "Come è possibile?!" esclamavano sorpresi. "Ma questi
che parlano non sono tutti della Galilea? Come fanno a parlare le lingue
dei nostri paesi d'origine?! Qui ci sono Parti, Medi, Elamiti[^2],
alcuni di noi vengono dall'Irak, dalla Giudea, dalla Grecia, dalla
Turchia, dall'Egitto, dalla Libia. Ci sono perfino dei pellegrini venuti
da Roma, sia ebrei di nascita, che stranieri convertiti da poco alla
religione ebraica… Poi Cretesi e Arabi… E tutti li sentiamo che parlano
nelle nostre lingue delle grandi cose di Dio!" Stupiti e perplessi si
chiedevano: "Che significa questo fenomeno?" Altri tra la folla, invece,
ridevano e dicevano: "Sono ubriachi, ecco che significa!"

#### Il discorso di Pietro

<sup>14-21</sup> A questo punto si fece avanti Pietro con gli altri
undici Testimoni e gridò: "Ascoltatemi bene tutti, voi di Gerusalemme e
provincia! Nessuno di noi è ubriaco! La gente non si ubriaca alle nove
di mattina! No, no… quello che state vedendo fu predetto secoli fa dal
messaggero di Dio Gioele[^3]:  
*'Negli ultimi giorni'*, dice Dio, *'verserò il mio Spirito su tutti. I
vostri figli e le vostre figlie porteranno il mio messaggio, i vostri
giovani avranno delle visioni e i vostri vecchi dei sogni. Sì, Dio
Spirito scenderà su tutti quelli che mi servono, uomini e donne, e tutti
annunceranno i miei messaggi. Farò cose straordinarie su nel Cielo e
miracoli giù sulla Terra: sangue, fuoco e nuvole di fumo. Il sole si
oscurerà e la luna diventerà rosso sangue, prima che venga il Giorno di
Dio[^4], giorno grande e glorioso! Quel giorno, chiunque avrà invocato
la pietà di Dio, sarà salvo!'*"

<sup>22-24</sup> "Ebrei, ascoltatemi attentamente! Come sapete bene, Dio
dimostrò pubblicamente di approvare Gesù di Nazaret facendogli fare
miracoli meravigliosi[^5]. Sto parlando dello stesso Gesù che, secondo
il piano prestabilito di Dio, voi avete ucciso con l'aiuto degli
stranieri, inchiodandolo ad una croce! Ma Dio lo ha liberato dai dolori
della morte, facendolo risuscitare. Infatti era impossibile che la morte
potesse rinchiudere Gesù!"

<sup>25-28</sup> "Il Re Davide[^6] si riferiva a lui, quando disse:  
*'Ho visto che il Capo è sempre con me.  
Non sarò mai scosso, perché Dio mi è vicino.  
Ecco perché il mio cuore batte di gioia, e la mia bocca canta le sue
lodi.  
Perché tu non abbandonerai la mia anima tra i morti,  
e non lascerai che il tuo Prescelto marcisca nella tomba.  
Tu mi presenti il sentiero della vita  
mi riempi di gioia con tua presenza.'*"[^7]

<sup>29-32</sup> "Fratelli, sappiamo tutti che il re Davide morì, fu
sepolto e, ancora oggi, la sua tomba rimane fra noi. Ma il Re Davide era
un profeta e sapeva che Dio gli aveva promesso, con un giuramento, che
uno dei suoi discendenti sarebbe stato il Messia[^8] che doveva sedere
sul suo trono. Con questa predizione Davide annunciò la risurrezione del
Prescelto; non solo: disse anche che non sarebbe stato abbandonato nel
mondo dei morti, e il suo corpo non si sarebbe decomposto. Davide
parlava di Gesù, che Dio ha fatto risorgere, ed è di questo fatto che
noi tutti siamo testimoni."

<sup>33-35</sup> "Ora Gesù occupa un posto dʼonore in cielo, accanto a
Dio stesso, ed ha ricevuto dal Padre l'autorità di mandare Spirito, che
era stato promesso, lo stesso Spirito che oggi vedete e ascoltate. No,
Davide non si riferiva a se stesso con quelle parole, non fu Davide
infatti che salì in cielo, eppure lui stesso dice:  
*'Dio parlò al mio Capo, e gli disse:  
Siediti qui, al posto d'onore, accanto a me,  
finché non sottometta completamente i tuoi nemici e ne faccia un
poggiapiedi.'*"[^9]

<sup>36</sup> "Perciò, tutto Israele sappia, senza ombra di dubbio, che
Dio ha fatto Capo e Protagonista proprio questo Gesù che voi avete
crocifisso!"

#### I primi cristiani

<sup>37-39</sup> Le parole di Pietro colpirono profondamente i presenti:
"Fratelli, cosa dobbiamo fare?" chiesero a Pietro e agli altri
Testimoni. Pietro rispose: "Pentitevi dei vostri errori e fatevi fare un
lavaggio rituale[^10] a nome di Gesù il Protagonista per farvi perdonare
i vostri sbagli. Così anche voi riceverete in regalo Spirito di Dio,
perché Gesù lo ha promesso per voi, per i vostri figli e perfino per
quelli che abitano in paesi lontani! Sì, per tutti quelli che il Capo,
nostro Dio, chiamerà."

<sup>40-41</sup> Poi Pietro, con molti discorsi, cercava di convincerli
e li avvertiva, dicendo: "Salvatevi da questa generazione corrotta!" E
quelli che accolsero il messaggio di Pietro furono battezzati: quel
giorno se ne aggiunsero circa tremila.

<sup>42-43</sup> I nuovi credenti erano totalmente presi: sempre ad
ascoltare lʼinsegnamento dei Testimoni, stando insieme, pregando e
praticando il rito del pane spezzato[^11]. Tutti avevano profondo
rispetto di Dio e i Testimoni facevano molti miracoli.

<sup>44-47</sup> I cristiani stavano insieme e tenevano tutto in comune.
Dopo aver venduto proprietà e beni, dividevano il ricavato con gli
altri, secondo i bisogni di ciascuno. Tutti i giorni, di comune accordo,
andavano al Tempio di Gerusalemme, poi spezzavano il pane, incontrandosi
nelle case. Mangiavano insieme, con grande gioia e gratitudine, lodando
Dio. Tutta la città li guardava di buon occhio e, ogni giorno, Dio
aggiungeva a loro tutti quelli che ricevevano la salvezza.

[^1]: una festa degli Ebrei secondo le regole di Mosé

[^2]: vengono elencati posti e popolazioni del Mediterraneo dove si
    erano formate colonie ebraiche

[^3]: segue citazione dal libro del profeta Gioele cap.2

[^4]: il giorno del Giudizio di Dio, la Fine del Mondo

[^5]: per gli ebrei, un messaggero di Dio doveva fare miracoli per
    essere riconosciuto

[^6]: Re degli ebrei, autore di molti Salmi della Bibbia

[^7]: citazione dal Salmo 16

[^8]: il Protagonista della storia degli Ebrei

[^9]: citazione dal Salmo 110

[^10]: il battesimo

[^11]: il rito che ricorda l'ultima cena di Gesù con i suoi allievi

--------------------------------

[<-indietro](st01.html) [avanti ->](st03.html)

