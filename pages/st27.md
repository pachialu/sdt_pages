---
layout: page
title: 27
---
[<-indietro](st26.html) [avanti ->](st28.html)


--------------------------------

#### Verso Roma

<sup>1</sup> Quando finalmente ci diedero l'autorizzazione a prendere la
nave per l'Italia, Paolo ed altri detenuti furono consegnati a Giulio,
un sottufficiale della guardia imperiale.

<sup>2-3</sup> Ci imbarcammo su una nave turca, che doveva fare diversi
scali lungo la costa della Turchia occidentale, e partimmo. Ci
accompagnava anche Aristarco, un greco di Tessalonica. Il giorno dopo,
arrivammo a Sidone. Qui Giulio, che era molto gentile con Paolo, gli
concesse di visitare i suoi amici, che si presero cura di lui.

<sup>4-6</sup> Partiti da Sidone, a causa dei venti contrari, navigammo
al riparo dell'isola di Cipro, passando davanti alla Turchia
meridionale. Così arrivammo a Demre[^1], dove Giulio trovò una nave
egiziana di Alessandria in partenza per l'Italia, e su quella ci fece
imbarcare.

<sup>7-8</sup> Dopo aver navigato lentamente e faticosamente per molti
giorni, vedemmmo da lontano la città di Cnido. Il vento era contro e non
ruscimmo ad entrare in porto, perciò continuammo a costeggiare
sottovento l'isola di Creta in direzione di Capo Salmòne. Dopo aver
superato con grande difficoltà questo promontorio, arrivammo in una zona
chiamata 'Beiporti', vicino alla città di Lasèa. Qui ci fermammo
parecchi giorni.

<sup>9-12</sup> Ormai era passata la stagione ideale per fare lunghi
viaggi per mare, e il meteo non era favorevole, perché era già iniziato
l'autunno. Paolo li avvertì: "Compagni", disse, "secondo me, non ci sono
le condizioni per proseguire: rischiamo di fare un disastro e perdere
non solo il carico e la nave, ma anche la nostra vita!" Ma il
sottufficiale Giulio si fidava di più del capitano e del proprietario
della nave, che delle parole di Paolo. Siccome Beiporti non era adatto a
passarci l'inverno, la maggioranza decise di continuare la navigazione,
nella speranza di raggiungere Fenice, porto di Creta, dove poi svernare.
Fenice era un posto adatto, esposto soltanto a nord-ovest e a sud-ovest.

#### La tempesta

<sup>13-15</sup> Un giorno si alzò una leggera brezza da sud, che
sembrava ideale per fare questa mossa. Tolsero subito le ancore e
ripresero a navigare, costeggiando l'isola di Creta. Poco dopo la
partenza, però, il tempo cambiò di colpo e si scatenò sull'isola un
forte vento di tramontana, da nord-est. La nave fu travolta dalla
bufera. Inizialmente cercammo di tornare verso la costa, ma siccome non
c'era niente da fare, ci lasciammo spingere dal vento.

<sup>16-17</sup> Passammo rapidamente dietro l'isoletta di Clauda, e, a
stento, riuscimmo a tirare a bordo la scialuppa rimorchiata dietro la
nave. Poi i marinai, per precauzione, legarono con delle grosse corde lo
scafo della nave. Per paura di finire incagliati sulle secche delle
coste africane, ritirarono le vele e lasciarono la nave alla deriva.

<sup>18-20</sup> Il giorno dopo, siccome la situazione peggiorava,
l'equipaggio cominciò a buttare il carico in mare. Il terzo giorno, per
la disperazione, buttarono via anche le attrezzature. Per molti giorni
non vedemmo né sole né stelle e la terribile tempesta continuava a
infuriare su di noi sempre più forte. Avevamo perso ormai ogni speranza
di salvarci. <sup>21-22</sup> Molti avevano perso anche l'appetito e la
fame. Alla fine, Paolo si alzò fra i compagni di viaggio e disse: "Cari
compagni, dovevate darmi retta e non partire da Creta; avreste evitato
tutti questi pericoli e questi danni! Ma, coraggio! Nessuno di voi
perderà la vita, perderemo solo la nave!" <sup>23-26</sup> "Questa
notte, il Dio degli Ebrei, che servo e al quale appartengo, ha mandato
un angelo, che mi ha detto: 'Paolo, non avere paura! Devi essere
processato davanti all'Imperatore! E oltretutto, Dio ti ha ascoltato e
salverà tutti quelli che viaggiano con te.' Perciò, non disperatevi! Io
mi fido di Dio: sono sicuro che andrà come mi ha detto! Dobbiamo solo
puntare verso qualche isola."

<sup>27-29</sup> Dopo quattordici notti di tempesta, sbattuti qua e là
in mezzo al mare, più o meno a mezzanotte, i marinai ebbero
l'impressione di essere vicino a terra. Buttarono lo scandaglio[^2] e
misurarono quasi quaranta metri di profondità. Un po' più avanti,
scandagliando di nuovo, misurarono meno di trenta metri. Per paura di
finire sugli scogli, gettarono da poppa quattro ancore, aspettando con
ansia l'alba.

<sup>30-32</sup> I marinai progettarono di abbandonare la nave: calarono
in mare la scialuppa di salvataggio, con la scusa di buttare delle
ancore da prua. Paolo intervenne prontamente, avvisando i soldati e il
sottufficiale: "Se i marinai abbandonano la nave, siamo morti!" Subito i
soldati tagliarono le corde che tenevano la scialuppa e la lasciarono
scivolare via.

<sup>33-24</sup> Mentre aspettavamo l'alba, Paolo insisteva per far
mangiare tutti: "Sono due settimane che siete in ansia e a digiuno!",
diceva, "Mangiate qualcosa adesso. E' importante se volete salvarvi!
Nessuno ci perderà nemmeno un capello!" <sup>35-27</sup> Poi prese un
pane, ringraziò Dio alla presenza di tutti, ne staccò un pezzo e
cominciò a mangiare. Allora tutti si fecero coraggio e cominciarono a
mangiare. A bordo eravamo in 276. Dopo aver mangiato, l'equipaggio
alleggerì ancora la nave, buttando a mare il frumento.

#### Naufragio

<sup>38-41</sup> Alle prime luci dell'alba, i marinai non riconobbero la
costa, ma videro una baia con una spiaggia e decisero di provare ad
arenare la nave. Sciolsero le ancore, abbandonandole in mare, tolsero il
blocco dei timoni, tirarono su la vela e puntarono verso riva. Ma la
nave finì su una secca tra le onde, e s'incagliò. La prua della nave,
incastrata sul fondo, restava immobile, mentre la poppa si sfasciava per
la violenza delle onde.

<sup>42-44</sup> I soldati volevano uccidere i prigionieri, per evitare
che qualcuno scappasse a nuoto. Ma il sottufficiale Giulio li fermò,
perché voleva salvare Paolo. Anzi, ordinò a tutti quelli che sapevano
nuotare di buttarsi in acqua e di raggiungere terra, e agli altri di
salvarsi, aggrappandosi alle tavole e ai relitti della nave. In questo
modo tutti arrivarono a terra sani e salvi.

[^1]: anticamente Mira di Licia

[^2]: una corda con un peso per misurare la profondità dell'acqua


--------------------------------

[<-indietro](st26.html) [avanti ->](st28.html)
