---
layout: page
title: 15
---

[<-indietro](st14.html) [avanti ->](st16.html)

--------------------------------

#### Regole per i cristiani non ebrei?

<sup>1-3</sup> Mentre Paolo e Barnaba erano ad Antiochia, alcuni
cristiani arrivati dalla Giudea cominciarono ad insegnare questa regola:
"Se non siete circoncisi[^1], secondo il rito di Mosè, non potete essere
salvati." Paolo e Barnaba non erano assolutamente d'accordo, e si
scatenò un dibattito animato. Alla fine, la chiesa decise di mandare
Paolo, Barnaba e alcuni dei loro a incontrarsi con i Testimoni e i
responsabili della chiesa di Gerusalemme per discutere la questione. Per
un tratto, furono accompagnati dai membri della chiesa, e poi, durante
il viaggio, si fermarono nelle città della Fenicia e della Samaria per
visitare gli altri cristiani. Raccontarono nel dettaglio come anche i
non ebrei avevano scelto di seguire Gesù, con grande gioia di tutti.

<sup>4-6</sup> Arrivati a Gerusalemme, furono accolti dalla chiesa, dai
capi e dai Testimoni. Davanti a tutti, Paolo e Barnaba riferirono tutto
quello che Dio aveva fatto tramite loro. Ma alcuni, che erano Farisei
convertiti, si alzarono per dire: "Bisogna circoncidere[^2] tutti i non
ebrei convertiti e obbligarli a seguire gli usi e le cerimonie
ebraiche." Allora i Testimoni e i responsabili della chiesa si riunirono
per analizzare a fondo la questione.

<sup>7-8</sup> Durante la riunione, dopo lunghe discussioni, Pietro si
alzò e disse: "Fratelli, sapete tutti che da tempo Dio mi ha scelto tra
voi per annunciare la Buona Notizia ai non ebrei, in modo che anche loro
possano affidarsi a Gesù. Infatti, Dio, che conosce i nostri pensieri
più nascosti, ha dimostrato di accettare anche i non ebrei, dando a loro
Spirito di Dio, proprio come lo ha dato a noi. <sup>9-11</sup> Dio non
ha fatto distinzioni fra noi e loro: loro si sono affidati totalmente, e
Dio li ha puliti dentro, proprio come con noi. Ora, spiegatemi perché
volete sfidare Dio, imponendo a questi credenti degli obblighi che
neppure noi e i nostri antenati siamo riusciti a rispettare. Anzi, al
contrario, noi crediamo che noi e loro siamo salvati tutti allo stesso
modo: grazie al dono gratuito di Gesù il Capo!" <sup>12</sup> Ci fu
silenzio totale. Poi ascoltarono il resoconto di Barnaba e Paolo sui
miracoli e le cose straordinarie che Dio aveva fatto, tramite loro, tra
i non ebrei.

<sup>13-15</sup> Quando finirono, Giacomo si fece avanti e disse:
"Fratelli, ascoltatemi. Pietro ci ha spiegato come Dio sia stato il
primo a interessarsi ai non ebrei, per scegliere fra loro un popolo che
portasse il suo nome. Lo avevano predetto anche gli antichi messaggeri
di Dio. Ascoltate ad esempio questo brano del profeta Amos[^3]:  
* <sup>16-18</sup>'Dopo di ciò, dice il Dio Supremo,  
io tornerò e ricostruirò la casa crollata del Re Davide;  
ne riparerò le rovine e la rialzerò.  
così anche gli altri potranno cercare Dio,  
anche tutti i non ebrei che ho chiamato ad essere miei.'  
Questo è quello che dice Dio, che si rivela fin dai tempi antichi. *

<sup>19-21</sup> Perciò, secondo me, non dobbiamo rendere la vita
difficile ai non ebrei che si convertono a Dio, chiedendo di rispettare
le nostre regole ebraiche. È sufficiente fare una comunicazione in cui
chiediamo:  
Di non mangiare cibo offerto agli idoli.  
Di non avere rapporti sessuali vietati dalla Bibbia.  
Di non mangiare il sangue degli animali e neanche la carne se non sono
morti dissanguati[^4].  
Infatti, da secoli, tutti i sabati si predica nelle sinagoghe[^5] di
ogni città di non fare queste cose."

#### La lettera per i credenti di Antiochia

<sup>22-23</sup> Così i Testimoni, i responsabili e tutta la chiesa
decisero di mandare una delegazione ad Antiochia, insieme a Paolo e
Barnaba, per comunicare la loro decisione. Scelsero due dei responsabili
della chiesa: Giuda, soprannominato Barsabba, e Sila e gli diedero
questa lettera:  
* <sup>23-26</sup> "Noi, Testimoni e responsabili della chiesa di
Gerusalemme, salutiamo i fratelli cristiani non ebrei che vivono ad
Antiochia, in Siria e in Cilicia.  
Abbiamo saputo che alcuni cristiani di Gerusalemme, di propria
iniziativa, vi hanno turbato con i loro discorsi, mettendo addirittura
in dubbio la vostra salvezza. Perciò, dopo aver deciso di comune
accordo, ci è sembrato opportuno scegliere due nostri rappresentanti
ufficiali e mandarli da voi. Loro accompagnano i nostri cari Barnaba e
Paolo, che hanno rischiato la vita per servire Gesù, Capo e
Protagonista. Noi dunque vi manderemo Giuda e Sila che vi riferiranno a
voce la nostra decisione riguardo al vostro problema.  
<sup>27-29</sup> Ci è sembrato opportuno, a Spirito di Dio e anche a
noi, di non imporvi altri obblighi riguardo alle leggi ebraiche, tranne
questi: che non mangiate carne di animali offerti in sacrificio agli
idoli, che non mangiate sangue degli animali, che non mangiate carne di
animali non dissanguati e che non abbiate rapporti sessuali vietati
dalla Bibbia. Se rispettate queste regole, sarete a posto. Un caro
saluto!" *

<sup>30-31</sup> I quattro inviati partirono subito per Antiochia. Qui
riunirono tutti i cristiani e consegnarono la lettera, che venne letta
ad alta voce. I membri della chiesa furono molto contenti del messaggio
incoraggiante.

<sup>32-35</sup> Poi Giuda e Sila, anche essi messaggeri di Dio, fecero
un lungo discorso ai cristiani per incoraggiarli e rafforzarli. Rimasero
parecchi giorni; poi, la chiesa salutò con affetto Giuda e Sila,
lasciando che tornassero da quelli che li avevano inviati. Paolo e
Barnaba, invece, rimasero ad Antiochia. Insieme a molti altri,
insegnavano e annunciavano il Messaggio di Gesù.

#### Nuovi viaggi di Paolo e Barnaba

(vedi [Secondo viaggio di Paolo](secondo_viaggio_di_paolo))

<sup>36-38</sup> Passato qualche giorno, Paolo disse a Barnaba:
"Torniamo in Turchia, a visitare i fratelli in tutte le città dove
abbiamo predicato, per vedere come stanno." Barnaba era d'accordo, ma
voleva portarsi dietro anche Giovanni Marco. Paolo però non voleva,
perché, nel viaggio precedente, Giovanni li aveva abbandonati fin dalla
Panfilia[^6]. <sup>39-40</sup>La discussione fu tale che si separarono:
Barnaba prese Marco e s'imbarcò per Cipro; Paolo invece scelse Sila e,
raccomandato a Dio dai membri della chiesa, partì verso la Siria e la
Cilicia. Là incoraggiava tutte le chiese che visitava.

[^1]: obbligo degli Ebrei maschi di tagliare il prepuzio otto giorni
    dopo la nascita

[^2]: obbligo degli Ebrei maschi di tagliare il prepuzio otto giorni
    dopo la nascita

[^3]: Amos 9:11-12

[^4]: queste richieste non servono per essere salvati, ma per non
    offendere gli ebrei cristiani

[^5]: le parrocchie ebraiche

[^6]: vedi cap.13



--------------------------------

[<-indietro](st14.html) [avanti ->](st16.html)