---
layout: page
title: 5
---
[<-indietro](st04.html) [avanti ->](st06.html)

--------------------------------

#### Ananìa e Saffìra

<sup>1-2</sup> Invece un signore di nome Ananìa, d'accordo con sua
moglie Saffìra, vendette una proprietà, ma d'accordo con la moglie,
portò solo una parte del denaro ai Testimoni, dicendo che era l'intero
ricavato. <sup>3-5</sup> Ma Pietro gli disse: "Ananìa, come mai ti sei
lasciato tanto influenzare da Satana, che vorresti perfino ingannare
Spirito di Dio? La proprietà era tua, potevi venderla o tenertela, come
meglio credevi; e anche dopo averla venduta, potevi liberamente decidere
quanto dare. Come ti è venuta in mente una cosa del genere? Tu non hai
mentito a noi, ma a Dio!" Appena sentì queste parole, Ananìa cadde a
terra, morto di colpo. Tutti impallidirono dalla paura. I più giovani lo
avvolsero in un lenzuolo e lo portarono via per seppellirlo.[^1]

<sup>6-8</sup> Circa tre ore dopo entrò sua moglie, che non sapeva nulla
di quello che era successo. Pietro le chiese: "Senti, è vero che avete
venduto la vostra terra alla cifra x?" "Sì sì, proprio a quel prezzo!"
rispose la signora. <sup>9-11</sup> E Pietro: "Come avete potuto, tu e
tuo marito, mettervi d'accordo per sfidare Spirito di Dio? Senti?...
Sono i passi di quelli che hanno appena seppellito tuo marito. Vengono
per portar via anche te!" E all'istante Saffira cadde a terra, morta. I
giovani entrarono e, trovandola morta, la portarono fuori e la
seppellirono accanto a suo marito. Una grande paura si diffuse in tutta
la Chiesa e tra tutti gli altri che venivano a sapere di questi fatti.

#### Miracoli dei Testimoni

<sup>12-13</sup> I Testimoni di Gesù si incontravano regolarmente al
Tempio di Gerusalemme, in quella parte conosciuta come 'Portico di
Salomone', e facevano molti miracoli e cose straordinarie fra la gente.
Gli altri credenti non osavano unirsi a loro, ma il popolo li teneva in
grande considerazione.

<sup>14-16</sup> Ogni giorno aumentava sempre più il numero di uomini e
donne che si affidavano a Gesù. Addirittura i malati venivano portati
per le strade su barelle e stuoie, in modo che Pietro, quando passava,
li potesse sfiorare almeno con la sua ombra. La gente accorreva in
massa, anche dalle città vicine a Gerusalemme, per portare i malati e i
posseduti; e tutti venivano guariti.

#### Ancora guai per i Testimoni

<sup>17-21</sup> Il Sacerdote Capo e i suoi seguaci, del partito dei
Sadducei, reagirono con violenta gelosia. Arrestarono i Testimoni e li
buttarono nella prigione di stato. Ma, di notte, un angelo di Dio aprì
le porte della prigione e, dopo aver portato fuori i Testimoni, ordinò:
"Andate al Tempio e predicate alla gente il Messaggio di questa Nuova
Vita!" I Testimoni di Gesù arrivarono al Tempio poco prima dell'alba, e
subito cominciarono a predicare.

<sup>21-23</sup> Quella mattina, più tardi, il Sacerdote Capo e i suoi
ufficiali convocarono i capi e i politici, poi ordinarono il
trasferimento dei Testimoni per il processo. Le guardie arrivarono alla
prigione e non trovarono nessuno. Sorpresi, tornarono indietro,
riferendo: "Le porte della prigione erano sbarrate e le guardie erano al
loro posto, ma, quando abbiamo aperto, dentro non c'era nessuno!"
<sup>24-25</sup> A questo punto il comandante delle guardie e i capi
sacerdoti erano in confusione totale. Proprio in quel momento passò un
tipo dicendo: "Quei tipi che avevate messo in prigione si sono piazzati
al Tempio e predicano alla gente!"

<sup>26-28</sup> Il comandante delle guardie corse subito con i suoi
uomini ad arrestare i Testimoni, senza violenza, però, perché avevano
paura di essere presi a sassate dal popolo se li avessero maltrattati.
Li portarono davanti al tribunale ebraico. "Non vi avevamo vietato
assolutamente di predicare a nome di Gesù?" li interrogò il Sacerdote
Capo. "Voi, invece, avete riempito tutta Gerusalemme della vostra
dottrina, e volete far ricadere su di noi la colpa della morte di quella
persona!"

<sup>29-32</sup> "Noi dobbiamo ubbidire a Dio, non agli uomini!"
risposero Pietro e i Testimoni. "Il Dio dei nostri antenati ha
resuscitato Gesù, quello che voi avete ucciso inchiodandolo a una croce.
Dio ha portato in alto Gesù con grande potenza, come nostro Capo e
Salvatore, per dare agli Ebrei l'occasione di pentirsi e di ricevere il
perdono dei propri errori. Noi siamo testimoni di queste verità, noi e
Spirito di Dio, che Dio ha dato a tutti quelli che gli ubbidiscono."
<sup>33-34</sup> A questa risposta, quelli del tribunale diventarono
furiosi e decisero di ucciderli. Ma uno di loro, un religioso di nome
Gamaliele, esperto delle regole di Mosè e stimato dalla gente, si alzò e
chiese di far uscire i Testimoni fuori dalla camera di consiglio, mentre
parlava.

<sup>35-37</sup> Gamaliele si rivolse ai colleghi: "Israeliti,
ragioniamo attentamente su come trattare queste persone! Tempo fa, un
certo Teuda[^2] si faceva passare per uno speciale e raccolse un seguito
di quattrocento uomini, ma, dopo che fu ucciso, i suoi seguaci si
dispersero e tutto si spense. Dopo di lui, al tempo del censimento, ci
fu un certo Giuda di Galilea, che si trascinò dietro dei seguaci, ma
anche lui morì, e tutti i suoi simpatizzanti furono dispersi."
<sup>38-40</sup> "Perciò, questo è il mio consiglio: lasciateli stare.
Se quello che insegnano è farina del loro sacco, non durerà molto. Se
invece, viene da Dio, non sarete certo voi a fermarli, e correte il
rischio di trovarvi a combattere contro Dio stesso." Il consiglio di
Gamaliele fu accettato. Fecero chiamare i Testimoni, li fecero bastonare
e, dopo aver ordinato ancora di non parlare più a nome di Gesù,
finalmente, li lasciarono andare.

<sup>41-42</sup> I Testimoni uscirono dal tribunale tutti contenti,
perché Dio li aveva considerati degni di essere maltrattati per amore di
Gesù. E ogni giorno, nel Tempio e nelle le case, continuavano ad
insegnare e a predicare che Gesù è il Protagonista[^3].

[^1]: era normale in quel periodo seppellire i morti il giorno stesso

[^2]: un maestro religioso

[^3]: il Messia, inviato da Dio e liberatore atteso dagli Ebrei



--------------------------------


[<-indietro](st04.html) [avanti ->](st06.html)


