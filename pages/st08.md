---
layout: page
title: 8
---
[<-indietro](st07.html) [avanti ->](st09.html)

--------------------------------

<sup>1</sup> E Saulo approvava la sua uccisione.

<sup>1-4</sup> Da quel giorno cominciò una grande persecuzione contro la
chiesa di Gerusalemme. Tutti, tranne i Testimoni, dovettero scappare
verso le campagne della Giudea e Samaria. Alcune persone della chiesa
seppellirono Stefano e lo piansero pubblicamente. Intanto Saulo
devastava la chiesa: entrava di casa in casa e metteva in prigione
uomini e donne, trascinandoli via con la forza. Quelli che erano
scappati, invece, continuavano a spostarsi, portando dappertutto la
Buona Notizia di Gesù.

#### Filippo in Samaria

<sup>5-8</sup> Filippo[^1], arrivato nella città di Samaria[^2],
annunciò il Messaggio di Gesù. La gente in massa si fermava per sentire
i discorsi di Filippo, ascoltandolo attentamente e osservando i miracoli
che faceva. Infatti gli spiriti del male uscivano da molti indemoniati,
gridando come pazzi, e molti paralitici e zoppi venivano guariti. C'era
aria di festa in quella città!

<sup>9-11</sup> A Samaria viveva un personaggio, di nome Simone, che da
tempo praticava la magia, e faceva stupire la gente, spacciandosi per
uno importante. Per questo i Samaritani, dal più piccolo al più grande,
gli davano retta e spesso parlavano di lui chiamandolo 'Grande Potenza
di Dio'. <sup>12-13</sup> Però, convinti dai discorsi di Filippo, che
parlava del Governo di Dio e di Gesù il Protagonista, molti, uomini e
donne, si fecero battezzare. Anche Simone credette, fece il lavaggio
rituale e cominciò a seguire Filippo dappertutto, impressionato dai
grandi miracoli che gli vedeva fare.

#### Pietro e Giovanni in Samaria

<sup>14-17</sup> Quando i Testimoni, che erano a Gerusalemme, seppero
che i Samaritani avevano creduto al Messaggio di Dio, mandarono in
Samaria Pietro e Giovanni. Appena arrivati, i due cominciarono a pregare
per i Samaritani, in modo che ricevessero Spirito di Dio. Nessuno di
loro infatti aveva ricevuto Spirito, ma erano stati solo immersi in
acqua[^3] a nome di Gesù il Capo. Pietro e Giovanni appoggiarono le mani
su questi credenti e così ricevettero Spirito.

<sup>18-24</sup> Simone, vedendo che Spirito di Dio veniva dato quando i
Testimoni poggiavano le mani su qualcuno, si offrì di pagarli, dicendo:
"Dareste anche a me questo potere, così anch'io posso poggiare le mani
sulle persone e fargli ricevere Spirito Santo?" Ma Pietro rispose: "Va'
all'inferno, tu e i tuoi soldi! Pensi veramente che il dono di Dio si
possa comprare coi soldi? Tu non c'entri niente in tutto questo, perché
la tua coscienza non è a posto con a Dio. Pentiti di questi errori e
prega! Forse Dio può ancora perdonare i tuoi cattivi pensieri, perché
vedo che sei pieno di invidia e pensieri negativi." "Per carità!",
esclamò Simone, "Pregate voi per me che non mi succeda niente di quello
che avete detto!"

<sup>25</sup> Dopo aver testimoniato e predicato in Samaria, Pietro e
Giovanni tornarono a Gerusalemme, fermandosi, strada facendo, per
predicare il Messaggio nei villaggi samaritani.

#### Filippo e l'Etiope

<sup>26-29</sup> Intanto, un angelo di Dio parlò a Filippo: "Àlzati e
prendi la strada che porta a Gerusalemme passando per il deserto di
Gaza, verso sud". Filippo ubbidì e si mise in cammino. Per strada
incontrò un Etiope, eunuco[^4], servo della regina degli Etiopi.
L'eunuco era stato a Gerusalemme per adorare Dio nel Tempio, e ora stava
tornando sul suo mezzo, e leggeva ad alta voce la Bibbia, dal libro di
Isaia messaggero di Dio. Spirito di Dio disse a Filippo: "Raggiungi quel
veicolo!"

<sup>30-31</sup> Filippo corse e, sentendo quello che stava leggendo
l'eunuco, chiese: "Scusi, ma sta capendo quello che legge?" "Purtroppo,
no!" rispose quel signore, "Come faccio a capire, senza qualcuno che me
lo spiega?" E chiese a Filippo di salire e di sedersi vicino a lui.

<sup>32-33</sup> Il brano della Bibbia che stava leggendo era questo:  
*"Lui è stato portato al macello come una pecora;  
proprio come un agnello, muto davanti a chi lo tosa, non aprì bocca.  
Umiliato, gli fu negata la giustizia;  
e chi saranno i suoi figli?  
Infatti gli è stata tolta la vita da questa Terra."*

<sup>34-35</sup> L'eunuco chiese a Filippo: "Di chi parlava qui Isaia,
di se stesso o di qualcun altro?" E Filippo cominciò a parlare.
Iniziando da questo brano della Bibbia, passò a molti altri, per
spiegargli la Buona Notizia di Gesù.

<sup>36-38</sup> Lungo la strada trovarono uno stagno. L'eunuco disse:
"Guarda! C'è acqua! Posso essere battezzato?" E fece fermare il loro
mezzo: Filippo e l'eunuco entrarono insieme nell'acqua, e Filippo gli
fece il lavaggio rituale. Quando uscirono dall'acqua, Spirito di Dio
fece sparire Filippo e l'eunuco non lo vide più ma, strafelice, continuò
il suo viaggio.

<sup>40</sup> Nel frattempo Filippo si era ritrovato nella città di
Ashdod[^5], e da lì, predicando la Buona Notizia in tutte le città per
le quali passava, arrivò a Cesarèa.

[^1]: uno dei sette aiutanti scelti al cap.6

[^2]: nelle colline a nord di Gerusalemme

[^3]: battezzati

[^4]: un uomo mutilato sessualmente e dedicato al servizio delle donne
    nobili

[^5]: sulla costa del Mediterraneo, vicino a Tel Aviv


--------------------------------

[<-indietro](st07.html) [avanti ->](st09.html)


