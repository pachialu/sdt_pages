---
layout: page
title: 18
---

[<-indietro](st17.html) [avanti ->](st19.html)

--------------------------------

<sup>1-3</sup> Dopo questi fatti, Paolo partì da Atene e andò a
Corinto[^1]. Lì conobbe Aquila, un ebreo nato in Turchia, venuto da poco
dall'Italia con sua moglie, Priscilla. Erano stati cacciati dall'Italia
perché l'imperatore Claudio aveva ordinato a tutti gli ebrei di andare
via da Roma. Paolo viveva e lavorava con loro, visto che facevano lo
stesso mestiere: fabbricavano tende.

#### Mi dedico ai non ebrei

<sup>4-6</sup> Ogni sabato, Paolo parlava nella parrocchia degli
ebrei[^2] cercando di convincere Greci ed Ebrei. Quando lo raggiunsero
Sila e Timòteo dalla Macedonia, Paolo si dedicò totalmente alla
predicazione. Con gli Ebrei sosteneva che Gesù era il Protagonista[^3],
ma loro lo contestavano e lo insultavano. Paolo, sdegnato, si scosse la
polvere dai vestiti, e disse: "Ah sì? Farete voi i conti con Dio! Io me
ne lavo le mani. Da ora in poi predicherò ai non ebrei!"

<sup>7-8</sup> Paolo se ne andò dalla sinagoga e fu ospite di un certo
Tizio Giusto, un Greco che seguiva la religione ebraica e abitava lì
vicino. Crispo, il capo della sinagoga, si affidò a Gesù, con tutta la
sua famiglia, e anche molti altri cittadini di Corinto, sapendo queste
cose, dedicarono la loro vita a Gesù e praticarono il lavaggio
rituale[^4].

<sup>9-11</sup> Una notte, Dio parlò in sogno a Paolo: "Non aver paura!"
gli disse, "Parla, non stare zitto! Perché io sono con te e nessuno ti
farà del male! Anzi, sappi che ci sono tante persone in questa città che
già appartengono a me." Così Paolo si fermò a Corinto per un anno e
mezzo, spiegando il Messaggio di Dio.

#### Il governatore Gallione

<sup>12-17</sup> Ma quando Gallione divenne governatore di quella
provincia[^5], gli Ebrei, tutti d'accordo, si rivoltarono contro Paolo,
lo trascinarono in tribunale e lo accusarono, dicendo: "Questo signore
convince la gente ad adorare Dio senza rispettare le regole che ci ha
dato Mosè!" Ma, mentre Paolo stava già per difendersi, Gallione disse
agli accusatori: "Cari Ebrei, ascoltatemi. Se si trattasse di qualche
colpa grave o di un delitto, sarebbe mio dovere darvi retta. Ma, se
dovete questionare di nomi e dottrine e regole della vostra religione,
arrangiatevi da soli! Non chiamatemi in causa in queste cose!" E li
cacciò dal tribunale. Allora la folla prese Sòstene, il nuovo capo della
sinagoga, e cominciarono a picchiarlo, lì davanti al tribunale. Ma
Gallione non voleva proprio saperne di queste storie.

#### In viaggio con Priscilla e Aquila

<sup>18-21</sup> Paolo rimase a Corinto ancora molti giorni. Poi, dopo
aver salutato i credenti locali, prese una nave per la Siria insieme a
Priscilla ed Aquila. Siccome aveva fatto una promessa a Dio, al porto si
fece tagliare tutti i capelli. Arrivati ad Efeso, Paolo lasciò i
compagni a bordo della nave, e andò alla sinagoga per parlare con gli
Ebrei. Gli chiesero di rimanere qualche giorno, ma Paolo non accettò.
"Se Dio vorrà, tornerò da voi un'altra volta", disse, e partì da Efeso.
<sup>22-23</sup> La prima fermata fu al porto di Cesarèa, da dove
proseguì per Gerusalemme. Dopo aver salutato la chiesa locale, partì per
Antiochia. Qui si fermò un po', poi ripartì per la Turchia, dove
attraversò le regioni della Galazia e Frigia, incoraggiando e
rafforzando spiritualmente i seguaci di Gesù.

#### Apollo

<sup>24-25</sup> In quel periodo era arrivato ad Efeso Apollo, un ebreo
originario di Alessandria d'Egitto, bravo a parlare ed esperto della
Bibbia. Gli avevano insegnato il Messaggio di Gesù e lui, pieno di
entusiasmo, parlava e insegnava correttamente di Gesù, anche se
conosceva soltanto il rito del lavaggio in acqua di Giovanni il
Battezzatore. Cominciò a parlare coraggiosamente nella sinagoga e
Priscilla e Aquila, che erano presenti, dopo averlo ascoltato, lo
presero da parte e gli spiegarono gli insegnamenti di Gesù con più
precisione.

<sup>26-28</sup> Apollo voleva andare in Acaia[^6], e quelli della
chiesa lo incoraggiarono e scrissero ai cristiani greci di accoglierlo
bene. Al suo arrivo in Grecia, Apollo fu di grande aiuto ai fortunati
che Dio aveva già aiutato ad affidarsi a Gesù. Infatti sapeva rispondere
pubblicamente alle obiezioni degli Ebrei, dimostrando, Bibbia alla mano,
che Gesù era il Protagonista promesso da Dio.

[^1]: 80 km verso ovest, la più grande città della Grecia all'epoca, una
    città portuale e mercantile

[^2]: sinagoga

[^3]: Messia, Liberatore degli ebrei

[^4]: battesimo

[^5]: nell'anno 51

[^6]: in Grecia


--------------------------------

[<-indietro](st17.html) [avanti ->](st19.html)
