---
layout: page
title: 1
---
[avanti ->](st02.html)

------------------------------------------------------------------------

### Saluti

<sup>1-2</sup> Caro Teofilo, nel mio primo resoconto[^1] ti ho
raccontato quello che Gesù ha fatto e insegnato fin quando è tornato in
Cielo[^2], dopo aver trasmesso i suoi insegnamenti, attraverso Dio
Spirito, ai Testimoni[^3] che aveva scelto.

<sup>3</sup> Durante i quaranta giorni dopo la crocifissione, Gesù è
apparso ai Testimoni diverse volte, vivo e vegeto, fornendo molte prove
della sua risurrezione. In queste occasioni, ragionava con loro sul tema
del Governo di Dio.

#### Gesù sale in cielo

<sup>4-5</sup> Durante uno di questi incontri, mentre mangiavano
insieme, Gesù ordinò ai Testimoni di non allontanarsi da Gerusalemme, ma
di aspettare che Spirito di Dio scendesse su di loro e si avverasse così
la promessa di Dio Padre, di cui lui stesso aveva parlato. "Giovanni
immergeva in acqua", ricordò Gesù, "voi, invece, fra pochi giorni,
sarete immersi in Spirito di Dio!"

<sup>6-8</sup> A questo punto, quelli che gli stavano attorno chiesero:
"Capo, è in questo periodo che libererai Israele [^4] e tornerà a essere
una nazione indipendente?" [^5] "È Dio Padre che stabilisce i tempi
giusti", rispose Gesù, "Non spetta a voi conoscerli. Ma quando Dio
Spirito sarà sceso su di voi, riceverete una potenza tale che riuscirete
a parlere di me a tutti quelli di Gerusalemme, della Giudea, della
Samaria, fino ai confini del mondo!"

<sup>9-11</sup> Poco dopo, mentre i Testimoni guardavano, Gesù cominciò
a salire verso il cielo e scomparve in una nuvola. Stavano ancora così,
a testa in su, fissando il cielo, quando apparirono due uomini vestiti
di bianco. "Signori di Galilea", dissero, "perché ve ne state lì
imbambolati a guardare in alto? Questo Gesù, che è stato preso in Cielo,
un giorno tornerà nello stesso modo con cui lʼavete visto partire."

<sup>12-13</sup> Quando accadde questo fatto, erano sul Colle degli
Ulivi; poi i Testimoni se ne tornarono a piedi a Gerusalemme, che era a
poco meno di un chilometro. Arrivati alla casa dove di solito si
riunivano, salirono in una stanza al piano di sopra.

<sup>14-15</sup> Quel giorno erano presenti: Pietro, Giovanni, Giacomo,
Andrea, Filippo, Tommaso, Bartolomeo, Giacomo il figlio di Alfeo, Simone
detto 'lo Zelota', Giuda figlio di Giacomo e i fratelli di Gesù. Cʼerano
anche alcune donne fra cui Maria, la madre di Gesù. Questo incontro di
preghiera continuò per alcuni giorni.

#### Chi prende il posto di Giuda?

<sup>15-20</sup> Una volta erano presenti circa centoventi seguaci e
Pietro si alzò in piedi dicendo: "Fratelli, le anticipazioni di Spirito
di Dio scritte nella Bibbia tanto tempo fa dovevano avverarsi.
Attraverso il Re Davide, aveva parlato di Giuda, che tradì Gesù guidando
il gruppo che lo arrestò. Giuda era uno dei nostri, scelto per essere un
testimone proprio come noi. (Con i soldi che ricevette per il suo
tradimento, Giuda comprò un campo e proprio lì, cadendo in avanti, si
squarciò la pancia, spargendo le interiora. La notizia della sua morte
si diffuse rapidamente tra gli abitanti di Gerusalemme che chiamarono
quel posto 'Campo di sangue'.) Infatti nel libro dei Salmi, leggiamo:
'Che la sua casa diventi deserta e nessuno ci vada a vivere[^6].' E
ancora: 'Il suo incarico lo prenda un altro[^7].'"

<sup>21-22</sup> "Perciò dobbiamo scegliere qualcuno che prenda il posto
di Giuda, per testimoniare della risurrezione di Gesù il Capo insieme a
noi. Deve essere qualcuno che sia stato con noi per tutto il tempo che
siamo rimasti col Maestro, da quando ricevette il lavaggio di
Giovanni[^8], fino al giorno in cui ci lasciò e fu preso in cielo."

<sup>23-26</sup> Così furono presentati due allievi: Giuseppe, 'il
Giusto', detto anche Barsabba, e un certo Mattia. Tutti pregarono
affinché fosse scelto quello giusto. "Dio Supremo", pregarono, "tu che
conosci il cuore di tutti, facci sapere quale di questi due hai scelto
come testimone al posto di Giuda che ha abbandonato, e ha avuto quello
che meritava." Sorteggiarono, e uscì Mattia che fu aggregato agli altri
undici Testimoni.

[^1]: La Buona Notizia secondo Luca

[^2]: la *casa* di Dio

[^3]: tradizionalmente chiamati 'apostoli'

[^4]: dai Romani

[^5]: Gli Ebrei aspettavano un Re liberatore, detto 'Messia' o Protagonista

[^6]: Salmo 69:25

[^7]: Salmo 109:8

[^8]: Giovanni il Battezzatore


------------------------------------------------------------------------

[avanti ->](st02.html)