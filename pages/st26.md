---
layout: page
title: 26
---

[<-indietro](st25.html) [avanti ->](st27.html)

--------------------------------

<sup>1-3</sup> Agrippa disse a Paolo: "Dunque, Signor Paolo, le diamo
l'opportunità di rispondere." Paolo fece un cenno con la mano, e iniziò
la sua difesa. "Eccellentissimo Re Agrippa", cominciò, "mi ritengo
davvero fortunato di avere l'occasione di difendermi davanti a lei da
tutte le accuse di questi Ebrei, soprattutto perché conosce bene le
usanze e le questioni religiose del nostro popolo. Perciò la prego di
ascoltarmi con un po' di pazienza."

<sup>4-5</sup> "Tutti gli Ebrei conoscono bene il modo in cui ho
vissuto, fin da giovane, prima nel mio paese, a Tarso, poi a
Gerusalemme. Se vogliono ammetterlo, possono confermare che per anni ho
seguito i princìpi del partito più rigido della nostra religione: i
Farisei. <sup>6-8</sup> Nonostante questo, ora si accaniscono contro di
me perché io spero nella promessa che Dio ha fatto ai nostri antenati.
La stessa che sperano di vedere realizzata le dodici tribù di Israele e
che li porta a servire Dio senza stancarsi, notte e giorno. Sua
Eccellenza, per questa speranza, sono accusato come un criminale dagli
Ebrei! Ma vi sembra davvero così assurdo che Dio possa risuscitare i
morti?"

<sup>9-11</sup> "All'inizio, lo ammetto, io stesso ero convinto che era
necessario combattere ferocemente questo Gesù di Nazaret. E a
Gerusalemme ho fatto proprio questo. Autorizzato dai capi sacerdoti, ho
fatto imprigionare molti cristiani e, quando venivano condannati a
morte, davo il mio voto favorevole. Li perseguitavo da una sinagoga
all'altra, e con la tortura, li costringevo a bestemmiare Gesù. Ce
l'avevo talmente tanto con loro che sono andato perfino all'estero per
perseguitarli!"

<sup>12-13</sup> "Proprio per questo scopo andai a Damasco, incaricato e
autorizzato in tutto e per tutto dai capi sacerdoti. Sua Eccellenza, era
circa mezzogiorno, mentre ero in viaggio, quando una luce dal cielo più
splendente del sole abbagliò me e i miei compagni. <sup>14-15</sup>
Cademmo tutti a terra, ed io sentii una voce che mi parlava in ebraico:
"Saulo, Saulo, perché mi perseguiti? Ti stai facendo del male da solo;
basta sbattere la testa contro il muro!" "Capo, chi sei?" chiesi allora.
E Dio rispose: 'Sono Gesù, quello che perseguiti. <sup>16-18</sup> Ma
ora alzati, e ascolta bene, perché sono apparso a te per farti diventare
un mio servo e testimone. Parlerai al mondo di quest'esperienza e di
tutte le altre in cui ti apparirò. Ti proteggerò da tutti, Ebrei e non.
In particolare andrai dai non ebrei per aprirgli gli occhi, in modo che
cambino vita e vivano nella Luce di Dio, invece che nel buio di Satana.
Quelli che metteranno la loro fiducia in me potranno ottenere il perdono
degli errori e parte dell'eredità promessa a tutti quelli che si
dedicano a Dio.'"

<sup>19-23</sup> "Perciò, Re Agrippa, io non ho voluto disubbidire alla
visione che ho avuto dal Cielo! Prima ho predicato agli abitanti di
Damasco, poi a quelli di Gerusalemme, della Giudea ed anche ai non
ebrei. A tutti dicevo di pentirsi e di seguire Dio, e di dimostrare
concretamente la sincerità del loro pentimento. Per questo motivo gli
Ebrei mi arrestarono nel Tempio e cercarono di uccidermi. Ma Dio mi ha
protetto così bene che ancora oggi sono vivo per raccontare queste cose
a tutti, grandi e piccoli. Ripeto quello che i messaggeri di Dio e Mosè
avevano predetto anticamente, e cioè che il Protagonista avrebbe
sofferto e sarebbe stato il primo a risuscitare dai morti per portare
luce, speranza e vita sia a noi Ebrei che agli stranieri."

<sup>24-27</sup> Mentre Paolo diceva queste cose in sua difesa,
improvvisamente Festo esclamò: "Lei è pazzo, Paolo! Ha studiato troppo e
le è andato in fumo il cervello!" Ma Paolo rispose: "Eccellentissimo
Festo, non sono pazzie, questi sono discorsi veri e ragionevoli. Il re
Agrippa conosce molto bene la materia e posso parlargliene liberamente.
Infatti sono sicuro che non è la prima volta che sente queste notizie,
che non sono state tenute nascoste! Re Agrippa, lei crede ai messaggeri
di Dio della Bibbia? Io so che lei ci crede!"

<sup>28-29</sup> Agrippa lo interruppe: "Ancora un po' e mi convince a
diventare cristiano!" E Paolo: "Che ci voglia poco o molto, prego Dio
che non soltanto lei, ma anche tutti quelli che oggi mi ascoltano
diventino come me, tranne che per queste catene, ovviamente!"

<sup>30-32</sup> Il Re si alzò per ritirarsi, e con lui il Governatore,
Berenìce e tutto il loro seguito. Mentre si allontanavano, dicevano:
"Questo Paolo non sta facendo nulla che meriti la morte o la prigione!"
E Agrippa disse a Festo: "Se non si fosse appellato all'Imperatore,
potevamo liberarlo!"


--------------------------------

[<-indietro](st25.html) [avanti ->](st27.html)