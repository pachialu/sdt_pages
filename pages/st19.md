---
layout: page
title: 19
---

[<-indietro](st18.html) [avanti ->](st20.html)

--------------------------------

#### Che battesimo?

(vedi [Terzo viaggio di Paolo](terzo_viaggio_di_paolo))

<sup>1-3</sup> Mentre Apollo era a Corinto[^1], Paolo arrivò ad
Efeso[^2] attraversando le regioni dell'altopiano, e incontrò alcuni
cristiani. "Quando avete deciso di seguire Gesù, avete ricevuto Spirito
di Dio?" chiese. "No", risposero, "non sapevamo neanche dell'esistenza
di Spirito di Dio …" "E che lavaggio rituale[^3] avete ricevuto?" chiese
ancora Paolo. E loro: "Il battesimo di Giovanni il Battezzatore."
<sup>4-5</sup> Allora Paolo spiegò: "Quello di Giovanni era un lavaggio
per dimostrare pubblicamente di voler abbandonare i propri errori. Ma
Giovanni stesso diceva che chi si battezza deve affidarsi a quel Gesù
che sarebbe arrivato dopo di lui." Dopo questa spiegazione, i cristiani
di Efeso si fecero battezzare a nome di Gesù il Capo. <sup>6-7</sup>
Poi, quando Paolo appoggiò le mani sulle loro teste ricevettero Spirito
di Dio, e cominciarono a parlare in lingue diverse e a riferire messaggi
da Dio. Erano circa dodici persone in tutto.

<sup>8-10</sup> Nei giorni seguenti, Paolo si presentò nella sinagoga, e
predicò senza paura, ogni sabato, per tre mesi. Parlava e ragionava del
Governo di Dio cercando di convincere i suoi ascoltatori. Alcuni però si
ostinavano a non credere, e anzi, davanti a tutti, parlavano male della
Via di Gesù[^4]. Paolo, stufo, lasciò la sinagoga, prese i cristiani e
cominciò a tenere ogni giorno lezioni nello studio di un certo Tiranno.
Paolo continuò così per due anni, e tutti gli abitanti della regione (la
Turchia occidentale), Greci ed Ebrei, ebbero modo di ascoltare il
Messaggio di Dio. <sup>11-12</sup> Dio fece miracoli straordinari per
mezzo di Paolo, tanto che bastava portare ai malati i suoi fazzoletti o
i suoi vestiti, e loro guarivano e venivano liberati dagli spiriti del
male.

#### I figli di Sceva

<sup>13-16</sup> Alcuni Ebrei esorcisti viaggianti, arrivati in città
per cacciare gli spiriti del male, pensarono di usare anche loro il nome
di Gesù il Capo per liberare gli indemoniati. Agli spiriti dicevano: "Vi
sgridiamo a nome di quel Gesù, che Paolo predica!" Questi signori erano
sette figli di un certo Sceva, Sacerdote Capo degli Ebrei. Ma uno
spirito rispose: "Gesù so chi è, e Paolo lo conosco. Ma voi, chi siete?"
E il posseduto si lanciò contro di loro e li massacrò di botte, tanto
che dovettero scappare da quella casa gravemente feriti e con i vestiti
strappati.

<sup>17-20</sup> Ad Efeso, tutti commentavano questa storia, Ebrei e
Greci senza distinzione. Nella città c'era grande rispetto per il nome
di Gesù il Capo, di cui si parlava con ammirazione. Molti di quelli che
diventavano cristiani venivano a confessare le cose brutte che avevano
fatto. Altri che avevano praticato la magia portavano i loro libri di
incantesimi, e ne fecero un falò in piazza. Si calcolò che il valore dei
libri bruciati ammontasse a circa 2 milioni e mezzo di euro[^5]. Il
Messaggio di Dio dilagava e il suo impatto stravolgeva la società.

<sup>21-22</sup> Successivamente, Paolo decise di partire per
Gerusalemme, passando dalla Grecia[^6]. "Dopo essere stato a
Gerusalemme", diceva, "dovrò andare anche a Roma!" E, dopo aver mandato
in Macedonia due dei suoi aiutanti, Timòteo ed Eràsto, rimase ancora un
po' in Turchia.

#### Disordini a Efeso

<sup>23</sup> In quel periodo, ad Efeso, la diffusione del cristianesimo
provocò una violenta manifestazione.

<sup>24-28</sup> Tutto partì da un certo Demetrio, un orefice che
fabbricava piccoli tempietti della dea Diana[^7] in argento: un'attività
che faceva guadagnare molto agli artigiani. Demetrio riunì tutti gli
orafi e artigiani del suo stesso settore.  
"Amici", disse, "voi sapete che la nostra ricchezza dipende da
quest'attività. Ma voi stessi avete visto e sentito che questo Paolo ha
convinto moltissima gente, non solo qui ad Efeso, ma anche in tutta la
provincia, che gli dèi fatti a mano non sono vere divinità! Così ne
faremo meno e ne venderemo meno! A parte la questione degli affari che
vanno in malora, c'è addirittura il rischio che il tempio della grande
dea Diana non conti più niente e che Diana stessa, questa nostra
magnifica dea riverita in Turchia e in tutto il mondo, non venga più
onorata come si deve!"  
A queste parole, presi dalla rabbia, cominciarono a gridare: "Grande
Diana! Dea degli Efesini!"

<sup>29-31</sup> In poco tempo la città fu in fermento: una folla
correva verso l'anfiteatro, trascinando con la forza Gaio ed Aristarco,
i due macedoni compagni di viaggio di Paolo, con l'intenzione di
processarli. Paolo voleva presentarsi davanti alla folla, ma i suoi
allievi glielo impedirono. Perfino alcuni ufficiali della provincia,
amici di Paolo, gli mandarono un messaggio pregandolo di non rischiare,
facendosi vedere nell'anfiteatro.

<sup>32-34</sup> Intanto, là dentro, chi gridava una cosa, chi un'altra.
Nella manifestazione c'era il caos. La maggioranza, addirittura, non
sapeva neanche perché si erano ritrovati tutti lì. Alcuni erano convinti
che c'entrasse un certo Alessandro, che alcuni Ebrei spingevano avanti
per farlo parlare. Alessandro fece cenno con la mano per chiedere
silenzio e poter presentare la propria difesa. Ma appena si accorsero
che era Ebreo, tutti, all'unisono, si misero a gridare: "Grande Diana!
Dea degli Efesini! Grande Diana! Dea degli Efesini!" E andarono avanti
così per quasi due ore.[^8]

<sup>35-41</sup> Finalmente, il segretario comunale riuscì a calmare la
folla e disse: "Cittadini di Efeso! Tutto il mondo sa che Efeso è il
centro religioso della grande dea Diana, e che la sua immagine ci è
arrivata direttamente dal Cielo. Queste cose sono fuori discussione!
Quindi, vi prego, calmatevi e non prendete iniziative sconsiderate.
Avete portato qui queste persone che non hanno profanato né bestemmiato
la nostra dea. Se Demetrio e i suoi colleghi hanno da reclamare contro
qualcuno, abbiamo tribunali e giudici per regolare subito la questione.
Che procedano per vie legali! Se invece vogliono discutere di altro,
bisognerà convocare un'assemblea legalmente costituita. Mi raccomando:
oggi rischiamo di essere accusati di rivolta, e se Roma chiede
spiegazioni, non abbiamo alcun motivo per giustificare questo
pandemonio!" Detto questo, sciolse l'assemblea, ed ognuno se ne andò a
casa sua.

[^1]: in Grecia

[^2]: in Turchia

[^3]: battesimo

[^4]: il cristianesimo

[^5]: 50.000 pezzi d'argento, calcolati a 50 euro ciascuno

[^6]: le province romane di Macedonia e Acaia

[^7]: Diana per i romani, Artèmide per i greci

[^8]: Il tempio di Diana o Artemide ad Efeso era una delle sette
    meraviglie del mondo antico, lungo oltre cento metri e alto
    diciotto. Il tetto era sostenuto da 117 colonne del diametro di
    quasi due metri.

--------------------------------


[<-indietro](st18.html) [avanti ->](st20.html)