---
layout: page
title: 24
---

[<-indietro](st23.html) [avanti ->](st25.html)

--------------------------------

#### Paolo dal Governatore Felice

<sup>1-4</sup> Cinque giorni dopo, il Sacerdote Capo Ananìa arrivò
accompagnato da alcuni ebrei e da un avvocato, Tertullo. Si presentarono
tutti davanti al governatore per formalizzare le accuse contro Paolo.
Quando arrivò Paolo, Tertullo cominciò il suo discorso.  
"Eccellentissimo Felice, riconosciamo con profonda gratitudine che Lei
hai dato a noi Ebrei pace e tranquillità, per non parlare delle riforme
che ha avviato per il bene di questa nazione. Ma non voglio annoiarla, e
le chiedo solo un momento della sua preziosa e gentile attenzione per
presentarle le nostre accuse contro questa persona.
<sup>5-9</sup>Secondo noi è un individuo pericoloso. Provoca rivolte fra
tutti gli Ebrei sparsi nel mondo. È capo della setta dei Nazareni, ed ha
perfino tentato di profanare il Tempio di Gerusalemme: per questo lo
abbiamo arrestato. Gli avremmo dato ciò che si merita, ma è intervenuto
l'ufficiale Lisia, e ce l'ha tolto con la forza, dicendo che doveva
essere giudicato da Lei. Lo interroghi di persona e vedrà che lui stesso
confermerà le nostre accuse!" Gli ebrei vicini appoggiarono Tertullo,
dicendo che era tutto vero.

<sup>10-13</sup> Poi fu il turno di Paolo. Il governatore gli fece cenno
di alzarsi e parlare. Paolo cominciò: "So bene, Eccellenza, che lei
governa questo paese già da anni, perciò parlo in mia difesa con maggior
fiducia. Le basterà poco per verificare che sono arrivato a Gerusalemme
soltanto dodici giorni fa per adorare Dio nel Tempio. Nessuno mi ha mai
visto litigare o provocare rivolte: né al Tempio, né alla sinagoga, né
per le strade della città. Questi signori non possono provarle le cose
di cui ora mi accusano."

<sup>14-16</sup> "Una cosa, però, devo confessare, e cioè che io servo
il Dio dei nostri antenati seguendo la Via della Salvezza, che per loro
è una dottrina sbagliata. Io credo a tutto quello che è scritto nella
nostra Bibbia. Proprio come i miei accusatori, sono convinto che
verranno riportati in vita buoni e cattivi. Per questo mi impegno sempre
per mantenere la coscienza pulita, davanti a Dio e davanti alla gente.
<sup>17-19</sup> Dopo parecchi anni di assenza, sono tornato a
Gerusalemme per portare degli aiuti economici ai poveri e per offrire
dei doni a Dio. Mi sono preparato secondo le regole di Mosé, e sono
andato ad offrire questi doni nel Tempio con alcuni ebrei della Turchia;
ma non c'erano folle, e nemmeno disordini. Semmai, questi della Turchia
dovrebbero presentarsi da te per accusarmi, se avessero qualcosa contro
di me. <sup>20-21</sup> E se no, questi che mi accusano oggi lo dicano
se il loro tribunale mi ha trovato colpevole di qualche reato. A meno
che la mia colpa sia di aver gridato davanti a loro: 'Oggi vengo
processato, perché credo alla risurrezione dei morti!'"

<sup>22-23</sup> Felice, che conosceva bene la dottrina cristiana,
rimandò il processo. "Quando arriverà l'ufficiale capo Lisia, esaminerò
a fondo questo caso", disse. Poi ordinò al sottufficiale di portare
Paolo in prigione, dando disposizioni, però, di lasciargli qualche
libertà e di non impedire ai suoi amici di fargli visita e assisterlo.

#### Ancora colloqui con Felice

<sup>24-25</sup> Alcuni giorni dopo, Felice venne con Drusilla, sua
moglie, che era ebrea. Fecero chiamare Paolo e stettero ad ascoltarlo,
mentre raccontava come si vive affidandosi a Gesù, Protagonista della
storia degli Ebrei. Ma, quando Paolo cominciò a parlare del modo di
vivere corretto, della necessità di controllarsi e del futuro Giudizio
di Dio, Felice, tutto spaventato, gli disse: "Per ora vai. Alla prima
occasione ti farò chiamare ancora!"

<sup>26-27</sup> Felice sperava che Paolo gli avrebbe dato dei soldi,
perciò lo faceva chiamare spesso per parlare con lui. Passarono due
anni. Al posto di Felice fu nominato Porcio Festo[^1], ma Felice, per
fare un piacere agli Ebrei, lasciò Paolo in prigione.

[^1]: 58 d.C. circa


--------------------------------

[<-indietro](st23.html) [avanti ->](st25.html)