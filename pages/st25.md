---
layout: page
title: 25
---

[<-indietro](st24.html) [avanti ->](st26.html)

--------------------------------

<sup>1-5</sup> Tre giorni dopo essere arrivato nella sua nuova sede,
Festo lasciò Cesarèa e andò a Gerusalemme. I capi sacerdoti e gli Ebrei
più importanti andarono da lui per presentare le loro accuse contro
Paolo. Chiesero a Festo il favore di mandarlo a Gerusalemme, ma, in
realtà, la loro intenzione era di fargli un agguato e ucciderlo durante
il viaggio. Festo, però, rispose che Paolo era custodito a Cesarèa, e
che lui stesso doveva tornarci quanto prima. "I vostri rappresentanti
vengano con me", aggiunse Festo, "così, se questo signore ha commesso
dei reati, potranno presentare la loro denuncia."

#### Il secondo processo

<sup>6-7</sup> Dopo una decina di giorni, Festo tornò a Cesarèa e, il
giorno dopo, avviò il processo contro Paolo. Quando Paolo arrivò in
tribunale, gli Ebrei venuti da Gerusalemme lo circondarono, lanciandogli
accuse molto pesanti, che però non potevano provare. <sup>8-12</sup> In
sua difesa, Paolo diceva: "Non ho fatto niente di male né contro le
regole degli Ebrei, né contro il Tempio, e neanche contro l'Imperatore."
Festo, per far contenti gli Ebrei, chiese a Paolo: "Accetti di andare a
Gerusalemme, e di essere processato là per queste denunce, in mia
presenza?" Ma Paolo rispose: "Qui sono in un tribunale romano, come
richiede la legge romana. Lo sapete tutti che non sono colpevole, anche
secondo le regole degli Ebrei. Se sono nel torto e ho fatto qualche cosa
che merita la morte, non mi tiro indietro! Ma se le loro accuse sono
false e infondate, nessuno ha il diritto di consegnarmi a questi che mi
vogliono morto. Mi appello all'Imperatore![^1]" Così Festo, dopo aver
discusso con i suoi consiglieri, rispose: "Benissimo, ti sei appellato
all'Imperatore e dall'Imperatore andrai!"

<sup>13-16</sup> Qualche giorno dopo, il Re Agrippa, accompagnato da sua
sorella Berenice, andò a trovare Festo. Rimasero diversi giorni e Festo
ebbe modo di parlare al Re del caso di Paolo. "Il Governatore Felice ci
ha lasciato un prigioniero", spiegò, "con un processo ancora aperto. A
Gerusalemme, i capi sacerdoti e i politici mi diedero la loro versione
dei fatti, chiedendomi di condannarlo. Naturalmente risposi che la legge
romana non consente di condannare un cittadino senza un confronto. Gli
si deve dare la possibilità di difendersi faccia a faccia con i suoi
accusatori."

<sup>17-19</sup> "Quando tornammo tutti qui, Ebrei e capi sacerdoti
compresi, io, senza perdere tempo, fissai l'udienza per il giorno dopo e
feci comparire questo signor Paolo. Ma le accuse contro di lui non erano
quelle cose gravi che mi aspettavo. Anzi, si dibattevano questioni sulla
loro religione e su un certo Gesù che morì, ma che, secondo Paolo, è
vivo. <sup>20-21</sup> Io ero molto perplesso. Come portare avanti un
caso di questo genere? Proposi a Paolo di andare a Gerusalemme per
essere processato in quella città. Ma lui non volle andare. Anzi, fece
appello all'Imperatore. Allora ordinai di riportarlo in carcere, dove
resterà finché non riuscirò a spedirlo dall'Imperatore."

<sup>22</sup> "Vorrei proprio sentirlo, questo tipo!" esclamò Agrippa.
"Domani potrai", rispose Festo.

#### Paolo davanti al Re Agrippa

<sup>23</sup> Il giorno dopo, il Re Agrippa e Berenice arrivarono con
tutte le cerimonie nella sala delle udienze, accompagnati dagli
ufficiali e dai VIP della città. Festo ordinò di portare Paolo.
<sup>24-25</sup> Poi cominciò il suo discorso: "Re Agrippa e tutti voi
qui presenti", disse, "vedete questa persona? Tutti gli Ebrei dei
dintorni mi fanno pressioni, qui e a Gerusalemme, insistendo che deve
essere giustiziato! Dalle mie indagini, però, non risultano reati che
meritano la pena di morte. Dato che l'imputato stesso si è appellato
all'Imperatore, ho accolto la richiesta e lo manderò. <sup>26-27</sup>
Ma cosa devo scrivere all'Imperatore? Quali sono i suoi crimini? Perciò
l'ho portato qui, davanti a tutti voi, e specialmente davanti a voi, Re
Agrippa, in modo che dopo quest'esame, capiamo cosa devo scrivere. Mi
pare assurdo mandare un prigioniero all'Imperatore senza aver
specificato di cosa è accusato!"

[^1]: era diritto di ogni cittadino romano insoddisfatto della giustizia
    locale di chiedere di essere giudicato direttamente dall'Imperatore


--------------------------------


[<-indietro](st24.html) [avanti ->](st26.html)